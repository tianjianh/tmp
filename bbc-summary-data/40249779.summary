[SN]URL[SN]
http://web.archive.org/web/20170613061127/http://www.bbc.co.uk/newyddion/40249779

[SN]TITLE[SN]
Plaid Cymru: Dim cydweithio ffurfiol â'r Ceidwadwyr

[SN]FIRST-SENTENCE[SN]
Wrth i'r ansefydlogrwydd gwleidyddol barhau yn San Steffan mae Plaid Cymru wedi cadarnhau na fydd y blaid yn "cydweithio yn ffurfiol â'r Ceidwadwyr" yn San Steffan.

[SN]RESTBODY[SN]
Fe ddywedodd llefarydd y byddai Plaid Cymru "yn ystyried pob pleidlais pan maen nhw'n codi."
Fe ddaeth sylwadau Plaid Cymru ar ôl i'w ymgynghorydd polisi Eurfyl ap Gwilym ddweud wrth raglen Taro'r Post y gallai Plaid Cymru ystyried cydweithio ar ambell fater.
Yn ôl Eurfyl ap Gwilym fyddai hyn "ddim yn gyffredinol ond ar bethau arbennig."
Dywedodd Mr ap Gwilym wrth BBC Cymru: "Os ydyn nhw'n dweud 'ni isio neud hyn a'r llall' ac mae fe'n iawn gyda ni bo nhw isio neud e, a bod ni'n cael rhywbeth ar y llaw arall - rhagor o fuddsoddi yn yr isadeiledd er enghraifft -yna bydden ni'n barod i ystyried hynny.
"Dim cefnogi nhw'n gyffredinol ond ar bethau arbennig."
Dywedodd llefarydd ar ran Plaid Cymru: "Bydd Aelodau Seneddol Plaid Cymru, fel maen nhw wedi bob amser, yn pleidleisio er budd Cymru.
"Ond fydd 'na ddim unrhyw gytundebau neu glymbleidio gyda'r Ceidwadwyr."
