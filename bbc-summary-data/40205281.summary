[SN]URL[SN]
http://web.archive.org/web/20170609022946/http://www.bbc.co.uk/newyddion/40205281

[SN]TITLE[SN]
Dirwy i fferm laeth fwyaf Cymru wedi llygredd

[SN]FIRST-SENTENCE[SN]
Mae fferm laeth fwyaf Cymru wedi cael dirwy o £36,000 ar ôl i wastraff slyri gwartheg lygru nant gerllaw.

[SN]RESTBODY[SN]
Roedd rhan o nant yn Sir Gaerfyrddin wedi ei gorchuddio gyda rhwng "80 a 90% o ffwng carthffosiaeth", yn ôl swyddogion.
Fe glywodd Llys Ynadon Llanelli fod y nant yn agos at ddwy fferm sy'n cael eu gweithredu gan gwmni Cwrt Malle Ltd.
Y perchnogion ydi Howell a Susan Richards, ac mae ganddynt 1,900 o wartheg godro ar y fferm.
Clywodd y llys fod profion wedi cael eu cynnal gan swyddogion o Gyfoeth Naturiol Cymru ar yr afon ger fferm Cwrt Malle, lle'r oedd y dŵr yn "afliwiedig ac ewynnog, gydag arogl cryf".
Fe ddaeth dadansoddiad llygredd i'r casgliad fod lefelau uwch na beth sy'n ddiogel ar gyfer ocsigen yn y dŵr (sy'n cael ei fesur fel BOD).
Dywedodd yr erlynydd, John Tarrant mai tri BOD yw'r lefel derbyniol gan yr Undeb Ewropeaidd.
Ond roedd lefelau'r BOD yn y nant yn 5,178.
Ond er bod y lefelau yn uchel, nid oedd y gollyngiadau wedi lladd unrhyw bysgod nac achosi unrhyw niwed yn y tymor hir.
Hefyd, dywedodd Mr Tarrant wrth y llys fod Cwrt Malle eisoes wedi cael dirwy o £5,000 am drosedd debyg yn 2013.
Dywedodd cyfreithiwr yr amddiffyniad, Aled Owen, fod rhan o'r bai ar law trwm iawn a oedd wedi cwympo ar y tiroedd.
"Roeddynt wedi gweld y glawiad uchaf a gofnodwyd mewn 100 mlynedd," meddai.
"Mae hon yn fferm sy'n cael ei rhedeg yn dda iawn ac yn fferm fodern."
Mae Cwrt Malle Ltd wedi cyfaddef chwe trosedd o dorri rheoliadau amgylcheddol.
Fe ddigwyddodd pump o'r troseddau rhwng mis Rhagfyr 2015 a Medi 2016 yng Nghwrt Malle.
Fe ddigwyddodd y drosedd arall ar Fferm Wernolau ym mis Ionawr 2016.
Yn ogystal â dirwy o £ 36,000, mae'n rhaid i'r cwmni fferm hefyd dalu £ 8,500 o gostau erlyn.
