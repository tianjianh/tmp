[SN]URL[SN]
http://web.archive.org/web/20170131213450/http://www.bbc.co.uk/newyddion/38813016

[SN]TITLE[SN]
Corff newydd i gymryd lle cyngor cyllid addysg, HEFCW

[SN]FIRST-SENTENCE[SN]
Bydd y corff sy'n rhannu arian cyhoeddus rhwng prifysgolion yn dirwyn i ben wrth i gorff newydd gymryd cyfrifoldeb am y gwaith.

[SN]RESTBODY[SN]
Llynedd, fe wnaeth adolygiad argymell dod a'r Cyngor Cyllido Addysg Uwch Cymru (HEFCW) i ben.
Mae Llywodraeth Cymru wedi cyhoeddi y bydd corff newydd i reoli cyllid prifysgolion, colegau addysg bellach a chyllid ar gyfer gwaith ymchwil a sgiliau yn cael ei sefydlu.
Ar hyn o bryd, mae'r cyllid ar gyfer addysg bellach a hyfforddi yn dod gan weinidogion yn uniongyrchol, tra bod HEFCW yn rhannu'r arian a ddaw gan Lywodraeth Cymru rhwng prifysgolion.
Dywedodd yr Ysgrifennydd Addysg, Kirsty Williams wrth ACau bod y "ffiniau rhwng addysg uwch ac addysg bellach yn chwalu", a bod angen newid y drefn.
Cafodd y newidiadau eu hargymell mewn arolwg gan yr Athro Ellen Hazelkorn y llynedd.
Bydd ymgynghoriad yn ddiweddarach eleni ynglŷn â sefydlu'r corff newydd, a bydd cadeirydd presennol HEFCW, David Allen, yn aros yn ei swydd am dair blynedd.
