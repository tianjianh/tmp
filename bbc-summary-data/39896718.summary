[SN]URL[SN]
http://web.archive.org/web/20170513022539/http://www.bbc.co.uk/newyddion/39896718

[SN]TITLE[SN]
Carcharu dau am achosi marwolaeth trwy yrru'n beryglus

[SN]FIRST-SENTENCE[SN]
Mae dynes a'i chariad, wnaeth achosi marwolaeth dynes arall mewn gwrthdrawiad wrth ei dilyn ar hyd strydoedd Caerdydd, wedi eu dedfrydu i gyfnodau sylweddol o garchar.

[SN]RESTBODY[SN]
Bu farw Sophie Taylor, 22, ar ôl i'w char daro bloc o fflatiau yn ardal Adamsdown ym mis Awst y llynedd.
Cafwyd Melissa Pesticcio, 23 o Lanrhymni, yn euog o achosi ei marwolaeth trwy yrru'n beryglus, ac fe gafodd ei charcharu am chwe mlynedd a hanner ddydd Gwener.
Cafodd Michael Wheeler, 22 o Dremorfa, oedd wedi cyfaddef i'r un cyhuddiad, ei ddedfrydu yn Llys y Goron Caerdydd i saith mlynedd a hanner mlynedd dan glo.
Roedd Pesticcio hefyd wedi ei chael yn euog o achosi anafiadau difrifol i Joshua Deguara trwy yrru'n beryglus - teithiwr yng nghar Ms Taylor.
Fe wnaeth Wheeler, oedd wedi bod mewn perthynas â'r ddwy ddynes, hefyd gyfaddef achosi anafiadau difrifol trwy yrru'n beryglus a chyhuddiad o fygwth.
Clywodd yr achos bod Pesticcio wedi dilyn Sophie Taylor yn ei char ar hyd strydoedd y brifddinas ar ôl ei gweld tu allan i gartref ei chariad, Wheeler.
Roedd y ddwy wedi ffraeo'n gyson ar ôl i Wheeler adael Pesticcio am Ms Taylor, ond aeth Wheeler yn ôl at Pesticcio yn ddiweddarach.
Yn dilyn anghydfod dros arian, dilynodd Pesticcio a Wheeler y ddynes ifanc drwy strydoedd ardal Adamsdown.
Roedd car Vauxhall Corsa Wheeler yna wedi "gorfodi" car BMW Ms Taylor i mewn i wal, gan achosi ei marwolaeth a gadael Mr Deguara gydag anafiadau oedd "wedi newid ei fywyd".
Roedd y tri char wedi gyrru'n gyflym drwy strydoedd Caerdydd, gyda lluniau camerau cylch cyfyng yn dangos car Pesticcio ar y blaen, gyda Wheeler yn ei dilyn y tu ôl i gar Sophie Taylor.
Roedd Wheeler wedi gyrru ar ochr anghywir y ffordd ddwywaith er mwyn gyrru'n nes at gar Ms Taylor.
Gyrrodd i mewn i'w char, gan olygu ei bod wedi troi allan o reolaeth i mewn i wal y bloc o fflatiau.
Bu farw Ms Taylor ac fe ddioddefodd Mr Deguara anafiadau difrifol gan dreulio "misoedd lawer" yn yr ysbyty.
