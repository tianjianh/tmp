[SN]URL[SN]
http://web.archive.org/web/20170516232228/http://www.bbc.co.uk/newyddion/etholiad-2017-39941139

[SN]TITLE[SN]
Dylai'r pleidiau 'wrando mwy' ar bobl fusnes

[SN]FIRST-SENTENCE[SN]
Ar drothwy'r etholiad cyffredinol, mae rhybudd bod angen i'r pleidiau gwleidyddol "wrando mwy" ar bobl fusnes.

[SN]RESTBODY[SN]
Dywedodd llefarydd ar ran CBI Cymru bod gan wleidyddion "yr agwedd weithiau eu bod nhw'n meddwl eu bod nhw'n gwybod yn well".
Daeth sylwadau Owain Davies - Rheolwr Gyfarwyddwr cwmni Amcanu yn Sir Gaerfyrddin - mewn cyfweliad am fewnfudo gyda rhaglen O'r Senedd BBC Cymru.
Yn dilyn pleidlais Brexit y llynedd, mae mewnfudo'n un o'r pynciau llosg yn ystod yr ymgyrch etholiadol.
Dywedodd Owain Davies bod angen mewnfudo "i gadw'r economi i symud" a sicrhau bod y sgiliau sydd eu hangen yn dod i Gymru.
Ond mae angen "rheoli" mewnfudo hefyd, meddai, "i sicrhau bod ddim gormod".
Ar hyn o bryd gall gweithwyr o wledydd yr Undeb Ewropeaidd deithio i Brydain i weithio'n ddi-rwystr. Gall hynny arwain at brinder swyddi i bobl leol, yn Ã´l rhai.
Mae Owain Davies wedi cyflogi mewnfudwyr yn ei ffatri ym Mhorth Tywyn, a dywedodd: "Mae pobl sy'n gweithio gyda ni falle'n gweld e'n annheg bod mewnfudwyr yn dod fewn ac yn cymryd swyddi sydd ar gael, ond y broblem sydd gyda ni yw dydy pobl Cymreig ddim moyn y swyddi yma - maen nhw'n meddwl bod nhw'n well falle," meddai.
"Mae angen i wleidyddion wrando mwy - mae angen iddyn nhw ystyried be' ni angen yn y byd busnes."
"Mae agwedd gyda nhw ambell waith eu bod nhw'n meddwl eu bod nhw'n gwybod yn well."
Mae'r Ceidwadwyr wedi ailadrodd eu hymrwymiad i gyfyngu ar ymfudo net blynyddol i'r "degau o filoedd o bobl".
Mae Llafur yn gwrthod gosod targed gan ddweud y byddai'r blaid yn rheoli mewnfudo mewn modd "teg a rhesymol".
Mae'r Democratiaid Rhyddfrydol yn dweud bod gosod targedau ar gyfer mewnfudo'n "niweidiol" i fusnesau, prifysgolion ac ysbytai.
Addo sicrhau bod gan Gymru ei pholisi mewnfudo'i hun mae Plaid Cymru, er mwyn gallu diwallu ei hanghenion economaidd.
Mae UKIP yn addo sicrhau nad oes mwy o bobl yn dod i Brydain i fyw na sy'n gadael.
Mae modd gwylio O'r Senedd a'r S4C am 22.00 nos Fawrth ac ar iPlayer.
