[SN]URL[SN]
http://web.archive.org/web/20170516232228/http://www.bbc.co.uk/newyddion/39940796

[SN]TITLE[SN]
Cymeradwyo Mesur Iechyd Cyhoeddus yn y Cynulliad

[SN]FIRST-SENTENCE[SN]
Bydd hi'n anghyfreithlon i bobl dan 18 gael twll yn eu tafod wedi i'r Cynulliad gymeradwyo mesur newydd.

[SN]RESTBODY[SN]
Mae'r Mesur Iechyd Cyhoeddus hefyd yn cynnig gwahardd ysmygu mewn parciau chwarae a chyflwyno system drwyddedu ar gyfer aristiaid tatŵs.
Cafodd y ddeddfwriaeth gyfnogaeth unfrydol ar lawr y Senedd ddydd Mawrth.
Daw hyn 14 mis wedi i'r Cynulliad wrthod mesur tebyg yn dilyn ffrae am led-waharddiad ar e-sigarets.
Fe fydd tyllu'r tafod ac organnau rhyw yn cael ei anghyfreithloni ar ôl i gynnig gwreiddiol Llywodraeth Cymru gael ei ddiwygio yn ystod y broses ddeddfwriaethu.
Roedd nifer o welliannau i'r ddogfen wreiddiol, gan gynnwys:
Ymysg rhannau eraill y gyfraith mae system drwyddedu ar gyfer tyllu'r corff, tatŵs, electrolysis a nodwyddo.
Fe fethodd fersiwn flaenorol o'r mesur gael ei phasio yn y Cynulliad achos diffyg cefnogaeth i ran ohoni oedd yn cynnig gwahardd e-sigarets mewn rhai llefydd cyhoeddus.
Roedd y Ceidwadwyr a'r Democratiaid Rhyddfrydol yn feirniadol o'r syniad, ond roedd disgwyl i rai aelodau o Blaid Cymru gefnogi'r mesur.
Fe newidiodd hynny yn dilyn sylwadau gan y gweinidog wasanaethau cyhoeddus ar y pryd, Leighton Andrews, wnaeth gyfeirio fargen flaenorol gyda Phlaid Cymru fel "cheap date".
Doedd dim sôn am wahardd e-sigarets yn y mesur newydd, a dim gwrthwynebiad gan y gwrthbleidiau.
Fe gefnogodd Plaid Cymru, y Ceidwadwyr ac UKIP y mesur gyda'r gwelliannau.
