[SN]URL[SN]
http://web.archive.org/web/20170421011444/http://www.bbc.com/newyddion/39657243

[SN]TITLE[SN]
Heddwas yn ddieuog o gamymddygiad difrifol

[SN]FIRST-SENTENCE[SN]
Mae heddwas gyda Heddlu Gogledd Cymru wedi ei gael yn ddieuog o gamymddygiad difrifol a defnyddio grym gormodol wrth ddelio â charcharor yn ei ofal.

[SN]RESTBODY[SN]
Roedd y Sarjant Jethro Christie, 43 oed, yn cael ei gyhuddo o ddal braich Jason Pritchard gyda'r fath rym, nes iddo dorri pont ei ysgwydd.
Ond daeth y panel ym mhencadlys yr heddlu ym Mae Colwyn i'r casgliad nad oedd wedi defnyddio grym afresymol na gormodol.
Wrth gyhoeddi casgliadau'r panel, dywedodd y cadeirydd, Ian Boys: "Dydyn ni ddim wedi ein hargyhoeddi fod y weithred o ddal y fraich wedi achosi'r toriad."
"Oherwydd hynny, dwi'n argymell nad ddylid cofnodi dim ar record bersonol y swyddog."
Roedd yr achos yn ymwneud â digwyddiad yn y ddalfa yng Nghaernarfon ddiwedd mis Rhagfyr 2015.
Clywodd y tribiwnlys fod Jason Pritchard hefyd wedi syrthio oddi ar y gwely, ac y gallai hynny fod wedi achosi iddo dorri pont ei ysgwydd.
Fe wnaeth Sarjant Christie, sydd wedi cynrychioli Prydain ar reslo, adael y gwrandawiad heb wneud sylw pellach.
