[SN]URL[SN]
http://web.archive.org/web/20170528132944/http://www.bbc.co.uk/newyddion/40071958

[SN]TITLE[SN]
Paratoi busnesau ar gyfer y gêm fawr

[SN]FIRST-SENTENCE[SN]
Mae llinell gymorth 24 awr newydd agor i fusnesau Caerdydd ar drothwy gêm fawr Cynghrair y Pencampwyr.

[SN]RESTBODY[SN]
Mae rhai busnesau yn dweud nad oes digon wedi cael ei wneud i'w paratoi ar gyfer y digwyddiad chwaraeon mwyaf yng Nghymru.
Mae'r llinell wedi'i sefydlu gan dîm o berchnogion busnes am eu bod yn poeni nad yw llawer o fusnesau wedi cysylltu â'r cyngor.
Ond yn ôl llefarydd ar ran Cyngor Caerdydd mae pob cwmni wedi cael ymweliad a gwybodaeth am y trefniadau.
Mae disgwyl i gannoedd o filoedd o gefnogwyr ymweld â Chaerdydd wrth i dimau Real Madrid ac Juventus wynebu ei gilydd yn Stadiwm Principality.
Bydd nifer fawr o ffyrdd ar gau am resymau diogelwch ac er mwyn rheoli maint y dorf.
Dyw pob busnes yn y brifddinas ddim yn credu y byddant yn elwa.
"Ry'n yn gweld hynny o hyd ar ddiwrnodau rygbi," meddai Tim Corrigan, perchennog caffi Milk and Sugar.
"Busnesau gwahanol sy'n elwa o ddigwyddiadau mawr - bariau, tai bwyta a gwestai fel arfer."
Gofid Kharl Pitman, sy'n rhedeg y Bierkeller, yw y bydd hi'n anodd i'w staff gyrraedd a mynd adref o'r gwaith er mae'n cydnabod bod disgwyl i'w fusnes elwa.
Mae e'n dweud y gallai y grwpiau sy'n arwain masnachwyr ac arweinyddion busnes fod wedi gwneud rhagor.
"Mae yna fforwm y trwyddedwyr, er enghraifft sy'n cwrdd bob deufis. Dylai'r fforwm fod wedi arwain at weithgaredd a fyddai'n annog busnesau i gyfarfod a rhannu newyddion y cyngor."
Mae busnesau eraill, fel cadwyn trin gwallt y Lazarou Brothers, wedi addasu a'r bwriad yw dechrau ymgyrch cyfryngau cymdeithasol a fydd yn targedu pobl a fydd yn ymweld â'r brifddinas.
Mae'r gwestai wedi cael eu llogi ers wythnosau ac mae diddordeb mawr wedi bod ar wefannau cynnig llety.
"Mae'r llety'n llawn," meddai Nigel Read o gwmni asiantaeth dai Sea Breeze ym Mhenarth.
"Mae'n amser da i'r cwmni ond dyw'r Cyngor ddim wedi rhoi cyngor na chefnogaeth i ni."
Rhif y linell gymorth sydd wedi'i sefydlu i helpu busnesau yw 02920 107700. Y nod medd un o'r sefydlwyr Cindy Williams yw "cyfathrebu, deall a gwneud pethau yn haws."
Ychwanegodd: "Dros yr wythnosau diwethaf rydym wedi bod yn bryderus am y nifer o fusnesau sydd eto i gysylltu â Chyngor Caerdydd.
"Ry'm yn credu nad yw nifer wedi cael gwybodaeth - ac fe allai hynny arwain at gamgymeriadau costus neu fethu elwa ar y sefyllfa.
"Bydd y llinell gymorth yn rhoi cymorth arbenigol a chyngor cyfoes."
Dywedodd llefarydd ar ran Cyngor Caerdydd bod swyddogion wedi bod yn ymweld â busnesau ar draws y ddinas ers mis Mawrth.
"Yn ystod ein cyfarfodydd," meddai, "rydym wedi gweithio'n galed er mwyn sicrhau bod busnesau yn elwa'n llawn o'r digwyddiad a phan yn bosib ry'n wedi ceisio cwrdd a gofynion diogelwch busnesau.
Os yw busnesau dal yn teimlo eu bod angen gwybodaeth angenrheidiol awgrymwn eu bod yn cysylltu â highwaysnetworkmanagement@cardiff.gov.uk
Hefyd mae'r wybodaeth ddiweddara i'w chael ar wefan Caerdydd 2017.
