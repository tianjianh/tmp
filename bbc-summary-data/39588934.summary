[SN]URL[SN]
http://web.archive.org/web/20170414030232/http://www.bbc.co.uk/newyddion/39588934

[SN]TITLE[SN]
Argoed: 'Clywed am farwolaeth fy chwaer dros Facebook'

[SN]FIRST-SENTENCE[SN]
Mae chwaer dynes gafodd ei lladd mewn hostel yn Sir Gaerffili wedi dweud iddi glywed am ei llofruddiaeth dros wefan Facebook.

[SN]RESTBODY[SN]
Cafodd Cerys Yemm, 22, ei lladd gan Matthew Williams yng ngwesty'r Sirhowy Arms yn Argoed ym mis Tachwedd 2014.
Fe wnaeth swyddogion heddlu saethu Williams, 34, gyda gwn Taser a bu farw'n ddiweddarach.
Dywedodd mam Miss Yemm nad oedd hi wedi darganfod nes y cwest nad oedd honiadau o ganibaliaeth yn ymwneud â'r farwolaeth yn wir.
Fe wnaeth rheithgor y cwest ddyfarnu bod Miss Yemm wedi ei lladd yn anghyfreithlon, tra bod Williams wedi marw o ganlyniad i gymryd cyffuriau a cheisio gwrthsefyll cael ei arestio.
Dywedodd Sharon Yemm, chwaer Cerys wrth raglen Victoria Derbyshire y BBC fore Iau: "Ges i bobl yn anfon negeseuon i mi.
"Roeddwn i eisoes wedi gweld mewn neges [Facebook] bod llofruddiaeth wedi bod yn Argoed.
"Wedyn ges i bobl yn cysylltu gyda fi ar Facebook yn dweud 'plîs paid â dweud fod e'n wir, nid dy chwaer di yw e ife?'.
"Roedd mam yn amlwg yn crio a methu dweud wrtha i, methu siarad ar y ffôn."
Roedd yn rhaid iddi wedyn yrru o Gaerdydd i Argoed heb wybod beth oedd wedi digwydd i'w chwaer.
Roedd mam Cerys, Paula yn feirniadol o'r heddlu am beidio â datgelu amgylchiadau llawn marwolaeth ei merch.
Ychwanegodd nad oedd hi'n "gallu dod dros" weld y penawdau am ganibaliaeth yn dilyn y llofruddiaeth, ac mai dim ond ddwy flynedd a hanner yn ddiweddarach y daeth hi i wybod nad oedden nhw'n wir.
Dywedodd Heddlu Gwent wrth raglen Victoria Derbyshire bod y teulu wedi dweud eu bod eisiau gwybodaeth gyfyngedig am beth ddigwyddodd i Cerys.
Ond er nad oedd Paula Yemm eisiau i'r heddlu ddweud unrhyw beth wrthi ar y dechrau, wrth i amser fynd yn ei flaen roedd hi eisiau gwybod mwy ac fe roddodd hi wybod am hynny i'r heddlu, meddai.
"Ces i wybod i ddechrau ei fod yn anaf i'r pen. Ar ddechrau'r cwest, ac fe welais i'r peth eto ar y newyddion, roedd yn ergyd i'r wyneb a'r gwddf," meddai.
"I mi fel rhiant mae hynny'n wahanol iawn i anaf pen. Nes i ofyn i'r heddlu 'pam mae'n cael ei adrodd fel hyn?'"
Ychwanegodd: "Am y ddwy flynedd a hanner diwethaf mae hyn wedi bod drosom ni fel teulu - ddim yn gwybod yr amgylchiadau, yn y tywyllwch am beth ddigwyddodd i fy mhlentyn, i'w chwaer hi, beth aeth hi drwyddo."
