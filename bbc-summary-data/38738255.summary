[SN]URL[SN]
http://web.archive.org/web/20170124212229/http://www.bbc.com/newyddion/38738255

[SN]TITLE[SN]
Tŷ'r Cyffredin yn pasio Mesur Cymru

[SN]FIRST-SENTENCE[SN]
Mae Mesur Cymru wedi cael ei basio yn dilyn trafodaeth ddydd Mawrth yn San Steffan.

[SN]RESTBODY[SN]
Dywedodd Ysgrifennydd Cymru, Alun Cairns ei fod yn "ddiwrnod nodedig" a bod y mesur yn dod ag "eglurdeb ac atebolrwydd" i Lywodraeth Cymru.
Bu ASau yn Nhŷ'r Cyffredin yn trafod gwelliannau gafodd ei gwneud i'r mesur yn Nhŷ'r Arglwyddi, gan gynnwys gwelliant ar beiriannau gamblo.
Byddai un gwelliant wedi lleihau'r uchafswm a allai gael ei fetio mewn peiriannau fixed odds o £10 i £2 - ond ni chafodd ei basio.
Yr wythnos diwethaf fe wnaeth y Cynulliad roi eu sêl bendith hwythau i'r mesur, gyda Llafur, y Ceidwadwyr a'r Democratiaid Rhyddfrydol yn pleidleisio o'i blaid, a Phlaid Cymru ac UKIP yn pleidleisio yn erbyn.
Byddai'r mesur yn cyflwyno system newydd o ddiffinio'r pwerau sydd gan y Cynulliad, gan benodi pa rai sydd wedi eu dal yn ôl yn San Steffan yn hytrach na pha rai sydd wedi'u hanfon i Fae Caerdydd.
Ond mae'r beirniaid yn dweud ei fod yn system aneglur ac y gallai arwain at droi'r cloc yn ôl ar elfennau o ddatganoli.
Ymhlith y pwerau sydd yn cael eu datganoli yn y mesur mae rhywfaint o reolaeth dros dreth incwm, a hynny heb orfod galw refferendwm.
Bydd gan y Cynulliad hefyd reolaeth dros ei materion ei hun, megis etholiadau ac enw'r sefydliad, ac fe fydd rhagor o ddatganoli mewn meysydd fel ynni a thrafnidiaeth.
Mae disgwyl i'r mesur dderbyn Cydsyniad Brenhinol a dod i rym fis nesaf.
