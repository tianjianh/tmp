[SN]URL[SN]
http://web.archive.org/web/20170124041852/http://www.bbc.com/newyddion/38715786

[SN]TITLE[SN]
Carcharu mam am gynllwynio i gam-drin ei merch ei hun

[SN]FIRST-SENTENCE[SN]
Mae dynes wnaeth gynllwynio i adael i bedoffeil dreisio ei merch saith oed wedi cael ei charcharu am naw mlynedd.

[SN]RESTBODY[SN]
Fe wnaeth y ddynes, sydd ddim wedi ei henwi am resymau cyfreithiol, drefnu ymosodiad rhyw ar y ferch gyda Stuart Bailey mewn cyfres o negeseuon tecst.
Cafodd Bailey, 54 oed o Ynysybwl, Pontypridd, ei garcharu hefyd am 13 mlynedd, wedi i'r ddau eu cael yn euog o gynllwynio i dreisio merch o dan 13 oed mewn achos ym mis Rhagfyr.
Clywodd Llys y Goron Caerdydd bod y fam wedi prynu tabledi cysgu i roi i'w merch, a'i bod wedi gyrru lluniau noeth ohoni at Bailey.
Cafodd cynllwyn y ddau ei ddarganfod wedi i bartner y ddynes weld y negeseuon ar ei ffôn a hysbysu'r heddlu.
Fe gafwyd Bailey yn euog hefyd o annog dosbarthu lluniau anweddus o blentyn ac annog ymosodiad rhyw ar blentyn.
Roedd Bailey wedi gwadu'r cyhuddiadau yn ei erbyn, gan ddweud ei fod yn cael ei "gyffroi" drwy anfon negeseuon "erchyll a ffiaidd" at bobl.
Roedd y fam hefyd wedi dweud wrth y llys ei bod hi'n cael ei "blacmelio a'i bwlio" gan Bailey a'i fod wedi ei "bygwth gyda thrais".
Dywedodd y barnwr, y Cofiadur Eleri Rees, bod Bailey wedi cysylltu â nifer o fenywod ar wefan Plenty Of Fish.
Roedd "patrwm" bod Bailey yn dechrau sgwrsio am weithredoedd rhyw anghyfreithlon, gan weld pa mor bell y byddai'n gallu gwthio'r merched.
"Byddai'r sgwrs, oni bai y byddai'r merched yn dod ag ef i ben, yn cynyddu i'w hannog i gymryd rhan mewn gweithredoedd rhyw gyda phlant," meddai.
Ar ôl i'r ddau gael eu harestio, daeth i'r amlwg bod Bailey yn cael sgyrsiau tebyg gyda merched eraill.
Clywodd y llys bod Bailey hefyd wedi dweud y byddai'r fam yn derbyn rhwng £200 a £300 am adael iddo dreisio ei merch.
Cafodd y ddau ddiffynnydd hefyd orchymyn atal niwed rhyw.
