[SN]URL[SN]
http://web.archive.org/web/20170412182735/http://www.bbc.com/newyddion/39577540

[SN]TITLE[SN]
Carchar am chwe blynedd am achosi marwolaeth llysfab

[SN]FIRST-SENTENCE[SN]
Mae dyn wedi ei garcharu am chwe blynedd am achosi marwolaeth bachgen pump oed drwy yrru'n beryglus yng Nghaerdydd.

[SN]RESTBODY[SN]
Bu farw Joseph Smith yn y gwrthdrawiad ar Rodfa'r Gorllewin yn y ddinas ym mis Medi 2015.
Clywodd Llys y Goron Caerdydd bod gan lystad y bachgen, Dean Collins, 24, gocên yn ei waed pan darodd gerbydau eraill.
Cafodd Collins ei ganfod yn euog ddydd Mawrth o achosi marwolaeth Joseph a phedwar cyhuddiad arall o achosi anafiadau difrifol drwy yrru'n beryglus.
Fe gafodd pedwar o bobl anafiadau i'w cefnau, breichiau a choesau, ac fe wnaeth un ohonynt gael ei ddallu mewn un llygad.
Roedd y llys wedi clywed bod Collins yn gyrru'r car Ford Focus yn wyllt cyn y gwrthdrawiad, ac nad oedd Joseph yn defnyddio sêdd arbennig i blentyn gan nad oedd Collins yn meddwl ei fod angen un.
Dywedodd Collins wrth y llys ei fod yn cofio teithio tuag at y goleuadau traffig ger archfarchnad, Tesco ond ei fod yn cofio dim ar ôl hynny nes iddo ddeffro yn y car gydag anafiadau difrifol.
Cafodd ei ddedfrydu i chwe blynedd o garchar am achosi marwolaeth Joseph a thair blynedd am achosi anafiadau difrifol drwy yrru'n beryglus.
Bydd y ddwy ddedfryd yn cydredeg, ac fe gafodd ei wahardd rhag gyrru am wyth mlynedd hefyd.
