[SN]URL[SN]
http://web.archive.org/web/20170411001847/http://www.bbc.co.uk/newyddion/etholiad-2017-39554471

[SN]TITLE[SN]
Llafur Cymru'n lansio ei hymgyrch etholiadol ddydd Llun

[SN]FIRST-SENTENCE[SN]
Mae'r Prif Weinidog Carwyn Jones wedi addo "cytundeb teg" i gymunedau Cymru wrth i'w blaid lansio ei hymgyrch ar gyfer yr etholiadau lleol fis nesaf.

[SN]RESTBODY[SN]
Cafodd ymgyrch Llafur Cymru ei lansio yng Nghasnewydd ddydd Llun.
Dywedodd Mr Jones fod ei blaid wedi gosod y safon yn "hynod o uchel" yn etholiadau 2012 - pan ychwanegodd 231 o seddau newydd - ac fe ddywedodd fod y blaid yn dechrau'r ymgyrch eleni o "sefyllfa gref".
Mae ei blaid yn amddiffyn 580 o seddi drwy Gymru.
Daw'r lansiad wedi iddo ddweud y byddai'n "anodd" i'r blaid i osgoi colledion.
Roedd Llafur Cymru wedi mwynhau ei etholiadau lleol gorau ers 16 o flynyddoedd yn 2012, ac mae'r blaid yn amddiffyn ei rheolaeth o 10 awdurdod lleol.
Dywedodd Carwyn Jones: "Bydd yr etholiadau ym Mai yn gweld y nifer fwyaf erioed o ymgeiswyr Llafur yn sefyll ar draws Cymru.
"Fe osododd ein canlyniadau yn 2012 y safon yn hynod o uchel ond rydym yn dechrau'r ymgyrch hon o sefyllfa gref."
Ychwanegodd fod cynghorau Llafur wedi "adeiladu cartrefi newydd... cynorthwyo i ddelifro'r canlyniadau TGAU a Lefel A gorau erioed, cefnogi busnesau bychain ac arwain cynlluniau adfywio uchelgeisiol mewn trefi a dinasoedd ar hyd y wlad".
