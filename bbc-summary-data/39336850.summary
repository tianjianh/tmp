[SN]URL[SN]
http://web.archive.org/web/20170321105522/http://www.bbc.co.uk/newyddion/39336850

[SN]TITLE[SN]
Teyrngedau gan wleidyddion Cymru i Martin McGuinness

[SN]FIRST-SENTENCE[SN]
Mae ffigyrau gwleidyddol Cymru wedi rhoi teyrngedau i gyn-ddirprwy brif weinidog Gogledd Iwerddon, Martin McGuinness, wedi iddo farw yn 66 oed.

[SN]RESTBODY[SN]
Roedd y gwleidydd Sinn Féin wedi bod yn dioddef o gyflwr prin ar y galon.
Aeth Mr McGuinness o fod yn arweinydd ar yr IRA i gymodi, a chwaraeodd ran flaenllaw yn llywodraeth ddatganoledig Gogledd Iwerddon yn dilyn Cytundeb Gwener y Groglith 1998.
Yn ei deyrnged iddo, dywedodd Prif Weinidog Cymru, Carwyn Jones: "Chwaraeodd Martin ran hanfodol mewn dod â heddwch i Ogledd Iwerddon.
"Gweithiais yn agos ag ef am sawl blwyddyn ar Gynghorau Prydain ac Iwerddon, Cynghorau Cydweinidogol a thu hwnt.
"Pan siaradai, roedd pobl yn gwrando. Mae'r presenoldeb hwnnw'n esbonio llawer am sut llwyddodd i godi pontydd dros wahaniaethau gwleidyddol. Mae fy meddyliau gyda'i deulu a'i ffrindiau heddiw."
Fe wnaeth arweinydd y Ceidwadwyr Cymreig, Andrew RT Davies, gydnabod cyfraniad Mr McGuinness i'r broses heddwch, ond ychwanegodd y bod yn rhaid cofio am y rhai fu farw yn ystod y trais yng Ngogledd Iwerddon.
"Chwaraeodd Martin McGuinness ran allweddol i ddod â'r Troubles i ben, ond i nifer llawer rhy niferus o deuluoedd yng Ngogledd Iwerddon, ac ar draws y Deyrnas Unedig, bydd yr holl glodfori'r bore 'ma yn ormod," meddai.
Daeth Mr McGuinness yn ddirprwy brif weinidog ar Ogledd Iwerddon yn 2007, gan gydweithio gydag arweinwyr plaid unoliaethol y DUP, Ian Paisley, Peter Robinson ac Arlene Foster.
Dirprwy brif weinidog Cymru ar yr un cyfnod oedd Ieuan Wyn Jones, a dywedodd wrth raglen Post Cyntaf Radio Cymru ei fod wedi cwrdd â Mr McGuinness am y tro cyntaf yn 2007.
"Dyna lle o'n i'n cael fy nghyfarch yn Stormont gan Martin McGuinness ac Ian Paisley, oedd yn brofiad eithaf diddorol ar y pryd," meddai.
"Roedd llywodraeth ddatganoledig Gogledd Iwerddon newydd ddod yn ôl yn 2007 felly roedd o'n brofiad eithaf newydd iddyn nhw ac i mi.
"Ges i brofiad o fynd i gael sgwrs gyda Martin McGuinness sawl tro wedyn yn ystod y pedair blynedd o'n i yn y swydd.
"Roedd o'n gymeriad hawddgar iawn. Roedd ganddo fo'r cefndir o fod yn gefnogol i'r IRA, ond doeddech chi ddim yn ymwybodol o hynny o'i ymarweddiad.
"Roedd o'n hynod o hoffus, yn hawdd iawn i siarad ag o."
Dywedodd Mr Wyn Jones bod Mr McGuinness wastad wedi dangos diddordeb yn yr iaith Gymraeg, a hynny am ei fod yn gobeithio gweld datblygiad Gaeleg yng Ngogledd Iwerddon.
"Oherwydd bod y ddau ohonom yn ddirprwy brif weinidogion, oedden ni'n tueddu i eistedd wrth ein gilydd mewn ciniawau a chynadleddau ac yn y blaen, felly ges i gyfle i gael sawl sgwrs hynod o ddifyr efo fo ynglŷn â gwleidyddiaeth," meddai Mr Wyn Jones.
"Un maes oedd ganddo fo ddiddordeb mawr ynddi oedd y Gymraeg a Gaeleg, a sefyllfa'r ddwy o ran y gyfraith.
"Roedd o'n ein holi ni'n aml ynglŷn â pha fath o fesurau deddfwriaethol y bydden ni'n bwriadu eu gwneud i gryfhau'r Gymraeg, ac wrth gwrs, roedden nhw'n ei chael yn llawer iawn anoddach yng Ngogledd Iwerddon oherwydd bod yr unoliaethwyr yn gwrthod cyflwyno unrhyw fesur fyddai'n cryfhau'r iaith Aeleg yno."
