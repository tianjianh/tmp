[SN]URL[SN]
http://web.archive.org/web/20170406055307/http://www.bbc.co.uk/newyddion/39507376

[SN]TITLE[SN]
Cytundeb amddiffyn £330m i General Dynamics yn Oakdale

[SN]FIRST-SENTENCE[SN]
Mae cwmni General Dynamics wedi cael cytundeb gwerth £330m gan y Weinyddiaeth Amddiffyn, fydd yn creu 125 o swyddi yn ei safle yn Oakdale, Sir Caerffili.

[SN]RESTBODY[SN]
Bydd y cwmni'n dylunio'r genhedlaeth nesaf o system gyfathrebu ar gyfer y lluoedd arfog.
Fe fydd y system yn disodli'r un bresennol sydd yn cael ei defnyddio, sef system Bowman, oedd hefyd wedi ei datblygu gan General Dynamics yn Oakdale.
Ynghyd â chreu 125 o swyddi newydd, fe fydd y cytundeb hefyd yn galluogi 125 o beirianwyr ychwanegol i symud o weithio ar Bowman i'r system newydd, fydd yn cael ei galw'n EvO (Evolve to Open).
Bydd yn cael ei defnyddio ar gyfer fflyd newydd General Dynamics o gerbydau arfog AJAX y lluoedd arfog, sydd yn cael eu gosod a'u profi ym Merthyr.
Fe fydd y system newydd yn cydlynu cerbydau ar y ddaear gyda'r pencadlys a chyfleu gwybodaeth i beilotiaid yr Awyrlu.
Mae'r diwydiant amddiffyn yn cyflogi 5,000 o bobl yng Nghymru, gyda'r mwyafrif yn swyddi o safon a chyflogau uchel.
Cytundeb EvO yw'r rhan gyntaf yn rhaglen newydd MORPHEUS y Weinyddiaeth Amddiffyn ac mae'n adlewyrchu newid cyfeiriad gan y Weinyddiaeth, wrth roi cytundebau mawr i gwmnïau o Brydain.
Mae rhai cytundebau'r Weinyddiaeth Amddiffyn wedi eu beirniadu yn y gorffenol am yr oedi cyn eu cwblhau, ac am y gost.
Mae'r newidiadau hyn yn golygu y gall gwahanol gwmnïau wneud cynnig am waith ar wahanol rannau o raglen MORPHEUS, gan ddatblygu gwaith sydd wedi ei gwblhau'n barod gan fusnesau eraill.
Gallai hyn olygu fod y lluoedd arfog yn llai dibynnol yn y dyfodol ar un cwmni'n unig i gwblhau cynllun ar amser ac o fewn y pris disgwyliedig.
Dywedodd Ysgrifennydd yr Economi, Ken Skates fod y buddsoddiad yn "newyddion gwych".
"Mae General Dynamics yn gwmni angori gan Lywodraeth Cymru ac rydyn ni wedi gweithio mewn partneriaeth am flynyddoedd lawer i gefnogi eu twf yn ne Cymru.
"Rydyn ni wedi buddsoddi swm sylweddol mewn prosiectau ymchwil a datblygu yn General Dynamics sydd wedi galluogi'r rhaglen Esblygu i Agor, i helpu i sicrhau'r contract gwerth £330m yma, gan greu 125 o swyddi newydd a diogelu 125 yn rhagor o swyddi yn Oakdale."
