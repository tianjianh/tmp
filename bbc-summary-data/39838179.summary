[SN]URL[SN]
http://web.archive.org/web/20170507235818/http://www.bbc.co.uk/newyddion/39838179

[SN]TITLE[SN]
Pobl Cymru'n 'chwilio am arweinyddiaeth newydd'

[SN]FIRST-SENTENCE[SN]
Mae cydlynydd ymgyrch Plaid Cymru yn yr etholiad Cyffredinol wedi dweud na fedrai fod "wedi gofyn am lwyfan gwell", wedi i'r blaid ennill dros 30 o seddi newydd yn yr etholiadau lleol.

[SN]RESTBODY[SN]
Dywedodd yr Aelod Cynulliad, Adam Price, mai dyma un o ganlyniadau gorau Plaid Cymru erioed yn yr etholiadau lleol, er na lwyddodd y blaid i ennill rheolaeth ar awdurdodau roedden nhw'n eu targedu, fel Sir Gaerfyrddin.
Mewn cyfweliad ar raglen Sunday Politics Wales y BBC, dywedodd Mr Price fod pobl, yn ystod amser o newid mawr, yn "chwilio am arweinyddiaeth newydd yng Nghymru".
"Dydyn nhw ddim yn mynd i'w gael e o'r Blaid Lafur - maen nhw wedi bod mewn grym er dros ganrif yng Nghymru.
"Dydyn ni ddim yn mynd i'w gael o'r Blaid Geidwadol, fydd yn cael eu rheoli gan Aelodau Seneddol Toriaidd o dde ddwyrain Lloegr.
"Pwy sy'n mynd i siarad dros Gymru?
"Mae Cymru'n cael ei gwthio i'r cyrion yn ystod ymgyrch yr etholiad cyffredinol hwn."
Bydd rhaglen Sunday Politics Wales yn cyfweld Ã¢ ffigwr blaenllaw o bob un o'r prif bleidiau rhwng nawr a'r Etholiad Cyffredinol ar 8 Mehefin.
