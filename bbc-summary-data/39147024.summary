[SN]URL[SN]
http://web.archive.org/web/20170303104710/http://www.bbc.com/newyddion/39147024

[SN]TITLE[SN]
Wood: 'Baw ci yn cael ei drafod yn amlach na Brexit'

[SN]FIRST-SENTENCE[SN]
Mae pleidleiswyr yn fwy tebygol o fod eisiau siarad am lanhau baw ci na Brexit cyn etholiadau lleol ym mis Mai, yn ôl arweinydd Plaid Cymru Leanne Wood.

[SN]RESTBODY[SN]
Cyn eu cynhadledd wanwyn, dywedodd bod sgyrsiau rhwng ymgyrchwyr a phobl leol yn hanfodol i lwyddiant y blaid.
Fe ddywedodd Ms Wood nad oedd hi'n meddwl y byddai ei galwadau hi am Brexit 'meddal' - sy'n cadw Prydain yn y farchnad sengl - yn niweidio gobeithion ei phlaid mewn ardaloedd a bleidleisiodd dros adael yr Undeb Ewropeaidd.
Mae'r gynhadledd y para deuddydd ac yn dechrau yng Nghasnewydd ddydd Gwener.
Enillodd Ms Wood etholaeth Rhondda oddi wrth Lafur yn etholiad y Cynulliad llynedd - ardal wnaeth bleidleisio i adael yn y refferendwm y mis canlynol.　
Fe fydd hi'n defnyddio'r gynhadledd i gyhuddo Llywodraeth Cymru o ganolbwyntio ar yr economi yng Nghaerdydd ar draul gweddill Cymru.
Byddai Plaid yn sicrhau bod arian yn cael ei fuddsoddi ym mhob rhan o'r wlad, meddai.　
Wrth siarad â BBC Cymru yn ei swyddfa ym Mae Caerdydd, dywedodd: "Dyw'r rhan fwyaf o bobl ar garreg y drws ddim yn sôn am Brexit, dydyn nhw ddim yn sôn am beth sy'n digwydd fan hyn, neu mewn gwirionedd yn San Steffan."
"Dydw i ddim yn poeni ei fod e'n mynd i fod yn bwnc mawr yn yr etholiadau, neu unrhyw un o'r pethau mawr rydym ni gyd yn poeni amdano.　
"Mae'r rhan fwyaf o bobl yn siarad am faw ci."
Mae ei phlaid wedi taro bargen gyda Llafur yn y Cynulliad, yn hytrach na mynd i mewn i glymblaid.
Ar ôl i Carwyn Jones ddychwelyd fel prif weinidog, fe addawodd y byddai'n cynnwys Plaid wrth baratoi polisïau a chyllidebau.
Ond dywedodd Ms Wood na fyddai'n hynny'n golygu ei bod hi'n rhoi rhwydd hynt i Lafur.
Mewn ardaloedd ble mae gan Blaid Cymru ymgyrch gref mae'n gobeithio cipio pleidleisiau oddi wrth Lafur, meddai.
Yn ei haraith, bydd Ms Wood yn cyhuddo Llafur o ailadrodd camgymeriadau llywodraeth Prydain drwy ganolbwyntio ar y brifddinas ac anwybyddu gweddill y wlad.
Mae disgwyl iddi ddweud: "Mae Plaid Cymru, drwy wneud Cymru'n fwy cyfartal, yn anelu tuag at uno'r wlad. Anghydraddoldeb yw'r hyn sy'n rhannu pobl a rhanbarthau."
