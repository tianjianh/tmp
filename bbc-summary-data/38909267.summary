[SN]URL[SN]
http://web.archive.org/web/20170404034828/http://www.bbc.co.uk/newyddion/38909267

[SN]TITLE[SN]
Cyhoeddi artistiaid Gig Pafiliwn Eisteddfod Ynys Môn

[SN]FIRST-SENTENCE[SN]
Mae'r Eisteddfod Genedlaethol wedi cyhoeddi'r artistiaid fydd yn perfformio yn 'Gig Pafiliwn Eisteddfod Genedlaethol Ynys Môn' eleni.

[SN]RESTBODY[SN]
Bydd Yws Gwynedd, Yr Eira, Alys Williams a'r band, a'r beatbocsiwr Mr Phormula yn perfformio gyda cherddorfa'r Welsh Pops, oedd hefyd yn perfformio yn Gig Pafiliwn y Fenni llynedd.
Bydd y gig yn cael ei gynnal nos Iau, 10 Awst.
Yn ôl yr Eisteddfod roedd 'na alw mawr arnynt i lwyfannu gig arall yn y pafiliwn yn dilyn llwyddiant y gig llynedd ble roedd 'na dros 1,600 o bobl yn y gynulleidfa.
Dywedodd prif weithredwr yr Eisteddfod Genedlaethol, Elfed Roberts: "Roedd Gig y Pafiliwn 2016 yn torri tir newydd i ni fel Eisteddfod.
"Roedd yn brofiad gwefreiddiol i weld cynulleidfa o bob oed yn mwynhau bandiau Cymraeg yn y Pafiliwn," meddai.
"Cawsom nifer o alwadau ar ôl yr Eisteddfod yn gofyn i ni gynnal noson debyg yn Ynys Môn felly roedd yn benderfyniad hawdd i'w wneud gydag Yws Gwynedd a'r band ac Yr Eira ar dop y rhestr o artistiaid i'w gwahodd."
DJ Radio 1 a Radio Cymru, Huw Stephens fydd yn arwain y noson a bydd y cerddor Owain Llwyd yn dychwelyd i arwain y gerddorfa.
"Mae'r bandiau sydd gyda ni eleni yn rai sydd yn sicr o apelio at ddilynwyr y Sin Roc Gymraeg a dwi'n edrych ymlaen at gydweithio gyda nhw," meddai Mr Llwyd.
