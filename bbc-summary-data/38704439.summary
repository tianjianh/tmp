[SN]URL[SN]
http://web.archive.org/web/20170122001105/http://www.bbc.co.uk/newyddion/38704439

[SN]TITLE[SN]
Buddugoliaeth syfrdanol i'r Elyrch yn Lerpwl

[SN]FIRST-SENTENCE[SN]
Cododd Abertawe o waelod tabl Uwch-gynghrair Lloegr ddydd Sadwrn yn dilyn buddugoliaeth ysgubol yn erbyn Lerpwl yn Anfield.

[SN]RESTBODY[SN]
Wedi hanner cyntaf di-sgor, aeth Fernando Llorente â'r Elyrch ar y blaen ar ddechrau'r ail hanner gyda dwy gôl o fewn pedair munud i'w gilydd.
Fe rwydodd Roberto Firmino ddwywaith i ddod â'r tîm cartref yn ôl yn gyfartal ond gydag 16 munud i fynd o'r 90, fe sgoriodd Gylfi Sigurdsson drydedd gôl Abertawe.
Llwyddodd yr Elyrch i ddal gafael o'r fantais er gwaetha dros bum munud o chwarae ychwanegol.
Dyma fuddugoliaeth gynta'r Elyrch dan eu rheolwr newydd, Paul Clement.
Mae'r fuddugoliaeth hefyd yn golygu mai Abertawe yw'r tîm cyntaf i guro Lerpwl yn Anfield ers dros flwyddyn.
Dywedodd Iwan Roberts, cyn ymosodwr Cymru a Norwich, oedd yn sylwebu ar y gêm ar  raglen Camp Lawn BBC Radio Cymru: "Roedd eu disgyblaeth nhw yn anhygoel, chwarae teg.
"Mi wneith y canlyniad yma godi clwb Abertawe mor uchel.
"Maen nhw allan o'r tri ar y gwaelod, a dwi'n gwybod bod ganddyn nhw gymaint o ffordd i fynd i wneud yn siwr eu bod nhw'n dal yn yn yr uwch-gynghrair y tymor nesaf, ond mae yna obaith rwan."
