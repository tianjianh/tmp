[SN]URL[SN]
http://web.archive.org/web/20170609013352/http://www.bbc.co.uk/newyddion/40205282

[SN]TITLE[SN]
Pôl piniwn - Ceidwadwyr y blaid fwyaf

[SN]FIRST-SENTENCE[SN]
Mae canlyniad pôl piniwn o'r gorsafoedd gan BBC/ITV/Sky newydd gael ei gyhoeddi wedi i'r blychau pleidleisio gau am 22:00.

[SN]RESTBODY[SN]
Mae'r pôl piniwn yn awgrymu mai'r Ceidwadwyr fydd y blaid fwyaf, os yw canlyniadau'r pôl yn gywir.
Mae 213 o ymgeiswyr yn brwydro am 40 o seddi yng Nghymru, ac roedd bron i 47 miliwn o bobl wedi cofrestru i bleidleisio yn y DU.
Gallwch gael y newyddion diweddaraf a'r canlyniadau ar lif byw arbennig Cymru Fyw.
Mae disgwyl y canlyniadau cyntaf yn oriau mân ddydd Gwener, ac mae disgwyl cadarnhad erbyn y bore pa blaid fydd yn fuddugol.
Mae gan Lafur, y Ceidwadwyr, Plaid Cymru a'r Democratiaid Rhyddfrydol ymgeiswyr ymhob un o'r 40 etholaeth yng Nghymru.
Roedd UKIP yn sefyll mewn 32 sedd tra bod y Gwyrddion yn sefyll mewn 10 sedd.
Wrth ymateb i ganlyniad y pôl piniwn, dywedodd Dywedodd Prif Weinidog Cymru, Carwyn Jones:
"Beth sy'n bwysig yw'r canlyniad ar ddiwedd y dydd, tydyn ni ddim yn gwybod beth yw'r canlyniad eto.
"Beth sydd wedi fy nharo i y tro hwn yw gweld nifer o bobl ifanc yn pleidleisio,
"Rhaid i ni gofio ar ddechrau'r ymgyrch bod mynydd i ddringo, gawni weld pa mor bell fyny'r mynydd ydyn ni erbyn diwedd y noson."
Fe wnaeth arweinydd y Ceidwadwyr Cymreig, Andrew RT Davies ymateb drwy ddweud:
"Mae gennyf bob ffydd yn Theresa May.
"Rwyf wedi cael y fraint dros yr wyth mis diwethaf i weithio gyda hi a chyn hynny hefyd pan oedd hi'n Ysgrifennydd Cartref, a'i rôl cyn hynny fel Cadeirydd y blaid.
"Rydym ar ddechrau'r noson, mae'n rhaid i ni weithio drwy'r canlyniadau yn gyntaf ac mae llawer o amser i fynd nes i ni gael y canlyniad terfynol," meddai Mr Davies.
Mae aelod blaenllaw o'r Democratiaid Rhyddfrydol yng Nghymru wedi dweud wrth BBC Cymru:
"Os yw'r pôl piniwn yma'n gywir, mae'n cyflwyno sialens enfawr ar gyfer creu Llywodraeth, pwy bynnag fydd mewn pŵer, oherwydd bydd y Senedd yn gallu herio pob agwedd o drafodaethau Brexit".
Dywedodd cyn arweinydd Plaid Cymru, Ieuan Wyn Jones, sy'n gobeithio dychwelyd i San Steffan i gynrychioli Ynys Môn: "Mae hi'n edrych fel pe Plaid Cymru wedi cael ei wasgu mewn sawl rhan o Gymru."
Dywedodd Neil Hamilton, arweinydd grwp UKIP yn y Cynulliad, hefyd fod ei blaid wedi "ei wasgu" yn yr etholiad, ond roedd yn parhau'n obeithiol am ddyfodol y blaid.
