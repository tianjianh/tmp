[SN]URL[SN]
http://web.archive.org/web/20170207222512/http://www.bbc.co.uk/newyddion/38854791

[SN]TITLE[SN]
Prosiect Wylfa Newydd yn wynebu her sylweddol, yn ôl arbenigwr

[SN]FIRST-SENTENCE[SN]
Mae'r cynlluniau i adeiladu pwerdy ar Ynys Môn yn wynebu heriau sylweddol os yw'r DU yn gadael grŵp cydweithrediad niwclear Ewropeaidd, yn ôl arbenigwr blaenllaw.

[SN]RESTBODY[SN]
Dywedodd yr Athro Dr Glyn O. Phillips wrth Cymru Fyw bod bwriad Llywodraeth y DU i ddod â'u haelodaeth o Euratom i ben yn "ddinistriol" a bydd yn ei gwneud hi'n anodd i gael y staff priodol ar gyfer pwerdai niwclear fel Wylfa Newydd.
Euratom yw'r corff sy'n gyfrifol am gydlynu a rhannu ymchwil ac adnoddau ar gyfer y diwydiant ynni niwclear yn Ewrop.
Bydd y DU yn gadael y corff os yw'r mesur i danio Erthygl 50 yn cael ei gymeradwyo, a hynny achos perthynas gyfreithiol "unigryw" Euratom a'r Undeb Ewropeaidd.
Mynnodd datblygwyr Wylfa Newydd, Pŵer Niwclear Horizon, na fyddai gadael Euratom yn effeithio ar eu gallu nhw i staffio, hyfforddi, a chwblhau'r pwerdy newydd.
Mae llywodraeth y DU wedi dweud eu bod yn parhau i fod yn hollol ymrwymedig i'r safonau uchaf o ddiogelwch ynni niwclear.
Yn ôl yr Athro Phillips, enillydd nifer o wobrau gwyddoniaeth rhyngwladol, byddai gadael Euratom "yn ddinistriol i unrhyw waith niwclear sydd ym Mhrydain".
"'Dan ni wedi crynhoi'r holl adnoddau bellach yn Ewrop, yn CERN [Canolfan Ewropeaidd Ymchwil Niwclear, yn y Swistir]," meddai.
"Mae 'na ganolfan y maen nhw'n trio ei hadeiladu ym Manceinion erbyn hyn, i drio dod â rhyw fath o hyfforddiant, ond yn y pendraw, mae ein hymchwilwyr i gyd yn mynd yn ôl ac ymlaen i CERN.
"Os yw'r cyswllt hwnnw'n cael ei dorri a ninnau'n methu cadw cysylltiad, dwi ddim yn gweld o gwbl sut allan ni gynhyrchu'r bobl sy'n angenrheidiol i gynnal y pwerdai newydd maen nhw'n sôn amdanyn nhw."
Dywedodd bod hyfforddiant yn "hollbwysig" er mwyn staffio'r genhedlaeth nesaf o bwerdai, a bod hynny'n ddibynnol ar "weithio 'efo pobl eraill".
"Dwi ddim yn gweld Brexit, wrth dorri i ffwrdd, yn dod â dim un swydd newydd. Mae hynny'n golygu allwch chi ddim defnyddio adnoddau rhywun arall.
"Allwn ni ddim mynd i Euratom i wneud y gwaith, felly mae'n rhaid i ni gynhyrchu ein pobl ein hunain, mae'n rhaid i ni eu hyfforddi nhw ein hunain, mae'n rhaid i ni greu'r sefydliadau i'w cynnal nhw ein hunain, felly rhaid ailgychwyn o'r dechrau.
"Mae fel mynd yn ôl i'r oes o'r blaen a dechrau buddsoddi o'r dechrau. Mae'r peth yn hollol afresymol a dwi'n siŵr ei fod o'n anymarferol hefyd."
Byddai'r problemau hyn yn effeithio ar brosiect Wylfa Newydd, yn ôl yr Athro Phillips.
"Gyda Wylfa Newydd, mae'n rhaid mynd ymlaen, wrth gwrs, a rhaid i ni ddibynnu ar bobl o'r tu allan i gael eu hyfforddi, a gwneud y trefniadau i wneud hynny.
"Mae'r buddsoddiad yn mynd i fod yn fwy, ac wrth gwrs mae'r arian yn mynd i fod yn fwy wrth i'r bunt leihau yn ei gwerth. Felly dydy hi ddim yn argoeli'n dda."
Wrth ymateb, fe ddywedodd Pŵer Niwclear Horizon y bydd gadael Euratom yn achosi "problemau", ond na fyddai'n effeithio ar eu gallu i staffio a hyfforddi ar gyfer Wylfa Newydd.
"Er y byddai gweld y DU yn tynnu allan o Euratom yn peri problemau y byddai angen mynd i'r afael â nhw, rydyn ni'n hyderus y gallwn ddatrys y rhain yn brydlon ac yn unol â'n hamserlen i gyflawni ein prif brosiect, Wylfa Newydd," meddai llefarydd.
"Mae'r llywodraeth wedi nodi ei bod yn benderfynol o sicrhau nad oes unrhyw effeithiau negyddol yn sgil tynnu allan o'r rhaglen ac rydyn ni'n croesawu'r ymrwymiad hwn."
Dywedodd y cynghorydd Ieuan Williams,  Arweinydd Cyngor Ynys Môn, fod yna gorff rheoleiddio'r  diwydiant niwclear eisoes yn bod yn y Deyrnas Unedig.
Dywedodd wrth raglen y Post Cyntaf fod yna waith ymchwil  hefyd yn cael ei wneud yn y DU.
"Mae gennym ni brifysgolion yn y wlad yma sydd yn dal i wneud gwaith ymchwil.
"Mae Imperial mewn partneriaeth gyda phrifysgol Manceinion, a hefyd mae Bangor yn siarad efo Imperial i ddod a rhyw fath o waith ymchwil i'r Parc Gwyddoniaeth newydd ar Ynys Môn."
Dywedodd llefarydd ar ran Llywodraeth y DU: "Mae gadael Euratom yn ganlyniad i'r penderfyniad i adael y DU am eu bod wedi eu cysylltu yn gyfreithiol mewn ffordd unigryw. Mae'r DU yn cefnogi Euratom a byddan ni'n hoffi gweld parhau o ran cydweithrediad a safonau.
"Rydyn ni'n parhau i fod yn hollol ymrwymedig i'r safonau uchaf o ddiogelwch niwclear a chefnogaeth i'r diwydiant.
"Mae ein bwriad yn glir, rydyn ni eisiau parhau â'n cydweithrediad llwyddiannus ar faterion niwclear sifil gyda'r UE."
Fe ddywedodd llefarydd ar ran Llywodraeth Cymru: "Rydym ni'n nodi bod Llywodraeth y DU wedi bod yn asesu goblygiadau gadael Euratom.
"Fe fyddan ni'n gofyn am fanylion pellach am y mater, ynghyd â sicrwydd na fydd gadael yn cael unrhyw effaith negyddol ar y sector niwclear yng Nghymru a'r DU."
Mae ymgyrchwyr amgylcheddol hefyd wedi ymateb i'r bwriad i adael Euratom, gyda phennaeth gwyddoniaeth Cyfeillion y Ddaear, Mike Childs, yn dweud: "Mae Euratom wedi bod yn brop gwleidyddol ac yn gefnogwyr i ynni niwclear yn Ewrop ers degawdau - ond does dim gwahaniaeth os yw'r DU i fewn neu allan achos carwriaeth ddiddiwedd Llywodraeth y DU gydag ynni niwclear."
