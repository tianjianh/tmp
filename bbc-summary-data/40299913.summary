[SN]URL[SN]
http://web.archive.org/web/20170616124143/http://www.bbc.com/newyddion/40299913

[SN]TITLE[SN]
Ymchwiliad i farwolaethau dau filwr wedi digwyddiad tanc

[SN]FIRST-SENTENCE[SN]
Mae'r ymchwiliad i farwolaethau dau filwr yn dilyn digwyddiad yn ymwneud â thanc ar faes tanio yn Sir Benfro yn parhau ddydd Gwener.

[SN]RESTBODY[SN]
Mae dau filwr arall mewn cyflwr difrifol yn yr ysbyty yn dilyn y digwyddiad yng Nghastell Martin brynhawn Mercher.
Mae'r Weinyddiaeth Amddiffyn, Heddlu Dyfed Powys a'r Gweithgor Iechyd a Diogelwch yn cynnal ymchwiliad.
Dywedodd y gweinidog sydd â chyfrifoldeb, Tobias Ellwood, bod y ddau filwr a fu farw yn aelodau o Gatrawd Brenhinol y Tanciau.
Bu farw un o'r milwyr yn Ysbyty Treforys yn Abertawe fore Iau, a bu farw'r ail yn Ysbyty Athrofaol Cymru yng Nghaerdydd yn ddiweddarach yn y diwrnod.
Mae un milwr yn parhau yn Ysbyty Treforys, tra bo'r llall mewn ysbyty yn Birmingham.
Mae BBC Cymru yn deall fod y digwyddiad yn ymwneud â ffrwydron sy'n cael eu tanio o danciau Challenger.
Yn ôl newyddiadurwr y BBC yno, mae'r safle'n brysur fore Gwener wrth i'r ymchwiliad gael ei gynnal.
Mae safle'r fyddin yng Nghastell Martin yn ymestyn dros 5,900 acer ar hyd arfordir Sir Benfro.
Oherwydd y digwyddiad, mae'r Weinyddiaeth Amddiffyn wedi gwahardd pob ymarferion tanio nes eu bod yn gwybod achos y digwyddiad.
Mae'r gwaharddiad mewn lle ar gyfer yr holl fyddin, ble bynnag y maen nhw yn y byd.
