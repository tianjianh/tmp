[SN]URL[SN]
http://web.archive.org/web/20170424035243/http://www.bbc.com/newyddion/39685966

[SN]TITLE[SN]
Cymro'r Prydeiniwr cyflymaf i gwblhau Marathon Llundain

[SN]FIRST-SENTENCE[SN]
Cymro o glwb athletau Swansea Harriers yw'r Prydeiniwr cyntaf i gwblhau Marathon Llundain eleni.

[SN]RESTBODY[SN]
Fe lwyddodd Josh Griffiths i groesi'r llinell mewn 2 awr 14 munud 49 eiliad.
Dyma'r tro cyntaf iddo redeg marathon ac mae'r canlyniad yn golygu y bydd yn ennill ei le ym mhencampwriaeth y byd.
Dywedodd fod ei amser yn annisgwyl: "Wnaeth e erioed groesi fy meddwl i y bydden ni yn rhedeg ym mhencampwriaeth y byd yn yr haf.
"Dw i wrth fy modd."
Ychwanegodd nad oedd yn si≈µr o'r hyn roedd wedi cyflawni tan iddo groesi'r llinell.
Mae rhedwr arall o'r un clwb, Matthew Rees, wedi cael ei ganmol am helpu cystadleuydd arall i gwblhau'r marathon.
Fe afaelodd Mr Rees yn David Wyeth o Fanceinion ac ei helpu i orffen y ras.
"Roedd y ddau ohonom ni eisiau gorffen y ras. Ac mi oedd hi'n bosib i'r ddau ohonom ni orffen mewn llai na tair awr os oedden ni yn gallu croesi'r llinell.
"Felly nes i roi ei fraich e o gwmpas fy mraich i ac fe wnaethon ni gerdded at y llinell.
"Roedd y dorf yn anhygoel."
