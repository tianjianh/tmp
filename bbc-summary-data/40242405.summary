[SN]URL[SN]
http://web.archive.org/web/20170612101456/http://www.bbc.com/newyddion/40242405

[SN]TITLE[SN]
Cylchffordd Cymru: Manylion 'camarweiniol'

[SN]FIRST-SENTENCE[SN]
Mae gweinidogion wedi cael eu cyhuddo o roi atebion camarweiniol ynglŷn â'r trafodaethau i adeiladu trac rasio ym Mlaenau Gwent.

[SN]RESTBODY[SN]
Mae disgwyl i Lywodraeth Cymru benderfynu fis yma a fydd yn cytuno gwarantu hanner y gost o adeiladu Cylchffordd Cymru, ar ôl iddyn nhw wrthod cynnig i warantu 80% ohono.
Wedi dweud yn wreiddiol mai syniad y datblygwyr oedd y ffigwr o 80%, mae gweinidogion wedi cyfaddef eu bod wedi trafod y syniad cyn hynny.
Mae Plaid Cymru wedi galw am ymchwiliad, ac wedi dweud y dylai'r Prif Weinidog Carwyn Jones ymddiheuro.
Tua £425m yw cost y gylchffordd yng Nglyn Ebwy, ac er bod y datblygwyr yn dweud bod ganddyn nhw arian o'r sector breifat, maen nhw'n gobeithio y bydd y llywodraeth yn gwarantu tua £210m.
Fe gafodd cynnig blaenorol i warantu 80% o'r gost ei wrthod y llynedd.
Mewn ateb ysgrifenedig i Aelod Cynulliad Plaid, Adam Price, dywedodd Llywodraeth Cymru fod yr uchafswm o 80% wedi cael ei awgrymu'n wreiddiol gan y cwmni sy'n gyfrifol am y prosiect - Cwmni Datblygu Blaenau'r Cymoedd - ar 15 Ebrill 2016.
Ond y mae e-bost sydd wedi dod i law Plaid Cymru yn dangos bod gwas sifil blaenllaw wedi ysgrifennu at y cwmni ar 7 Ebrill yn dweud bod swyddfa'r prif weinidog wedi cymeradwyo trafodaethau ar "Gynllun B" - cynllun oedd yn seiliedig ar y warant.
Mae Mr Price wedi galw am "ymchwiliad buan i'r atebion camarweiniol ac ar i'r prif weinidog ymddiheuro am y camgymeriadau sydd wedi cael eu gwneud".
Mae Llywodraeth Cymru yn dweud: "Cafodd nifer o drafodaethau wyneb yn wyneb a thrwy e-bost ar gyfreithlondeb y prosiect eu cynnal fisoedd cyn y dyddiad hwn [15 Ebrill] rhwng swyddogion a sefydliadau allweddol megis Cwmni Datblygu Blaenau'r Cymoedd a'u cynghorwyr.
"Byddai lefel y warant wedi bod yn rhan o'r trafodaethau hynny."
Mae Mr Price eisoes wedi galw am ymchwiliad i ymateb Llywodraeth Cymru i adroddiad damniol gan Swyddfa Archwilio Cymru ar gyllido'r prosiect.
