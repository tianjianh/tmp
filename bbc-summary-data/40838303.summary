[SN]URL[SN]
http://web.archive.org/web/20170806032520/http://www.bbc.co.uk/newyddion/40838303

[SN]TITLE[SN]
Cronfa leol Môn yn torri record casglu arian

[SN]FIRST-SENTENCE[SN]
Mae cronfa leol Eisteddfod Ynys Môn wedi torri'r record am gyfanswm yr arian sydd wedi ei gasglu gan apêl leol.

[SN]RESTBODY[SN]
Bellach, mae Môn wedi hel £412,000, sy'n trechu record Eisteddfod Sir Gâr yn 2014.
Mae'r cyfanswm yn chwalu'r nod gafodd ei osod ar gyfer y brifwyl eleni, sef £325,000.
Daeth 15,831 drwy'r giatiau ddydd Sadwrn - y nifer mwya' ar ddiwrnod cyntaf y Brifwyl ers 2013.
Cafodd yr arian ei godi gan 28 o bwyllgorau apêl cymunedol ar draws yr ynys, ynghyd â mentrau fel apêl i gyfrannu £20 y mis am 20 mis.
Dywedodd Prif Weithredwr yr Eisteddfod, Elfed Roberts, bod y newydd yn "hwb arbennig i'r coffrau ar ddechrau'r wythnos yma ym Modedern."
Mae'r Eisteddfod yn dweud bod peth o'r arian ychwanegol eisoes wedi ei fuddsoddi yn y gweithgareddau sydd ar y Maes yn ystod yr wythnos a bod angen "diolch i bobl Môn" am hynny.
Fe fydd cyfanswm terfynol yr arian gafodd ei gasglu yn lleol yn cael ei ddatgelu yn ddiweddarach yn y flwyddyn.
