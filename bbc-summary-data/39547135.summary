[SN]URL[SN]
http://web.archive.org/web/20170409223028/http://www.bbc.co.uk/newyddion/39547135

[SN]TITLE[SN]
Côr Merched Sir Gâr yn ennill cystadleuaeth Côr Cymru

[SN]FIRST-SENTENCE[SN]
Côr Merched Sir Gâr yw Côr Cymru 2017 wedi iddynt drechu pedwar côr arall yn y rownd derfynol nos Sul.

[SN]RESTBODY[SN]
Wedi wythnosau o gystadlu brwd roedd pump côr wedi cyrraedd y rownd derfynol - Côr Ieuenctid Môn yng nghategori'r plant; Côr Merched Sir Gâr yng nghategori y corau ieuenctid; Côr Meibion Machynlleth yng nghategori y corau meibion; Ysgol Gerdd Ceredigion yng nghategori y corau merched a Côrdydd -  enillydd categori y corau cymysg.
Cafodd y gystadleuaeth, sy'n digwydd bob dwy flynedd, ei chynnal nos Sul yn Aberystwyth.
Yn ôl y beirniaid Christopher Tin, prifardd ac enillydd dwy Grammy, María Guinand o Fenweswela a'r Athro Edward Higginbottom o Brifysgol Rhydychen, roedd y safon eleni yn hynod o uchel.
Wedi iddo glywed fod Côr Meibion Machynlleth wedi ennill categori y côr meibion, roedd Aled Myrddin, arweinydd y côr yn ofni y byddai'n dipyn o dasg i gael yr holl aelodau i'r ffeinal gan ei bod yn dymor ŵyna - ond fe ddaeth pob un!
Roedd gan bob côr ei rhaglen gerddorol unigol ar gyfer y gystadleuaeth ond eleni am y tro cyntaf bu'r corau yn cyd-ganu cân o waith un o feirniaid y gystadleuaeth sef Christopher Tin o Galiffornia.
Enw'r gân a gyfansoddwyd ar gyfer y corau i gyd oedd 'Adain Cân' - ac y mae'n gân o ddathlu. Ysgrifennwyd y geiriau - yn Gymraeg, Sbaeneg, Almaeneg a Saesneg - gan y Prifardd Mererid Hopwood.
Roedd pob côr wedi dewis darnau hynod o amrywiol a rhyngwladol.
Côr Merched Sir Gâr oedd y cyntaf i ganu a'u dewis o ddarnau yn y rownd derfynol oedd 'Waltz' - Novello, 'Il est bel et bon' gan Pierre Passereau, 'Turot eszik a cigany' gan y cyfansoddwr Hwngaraidd Kodaly, 'Beth yw'r haf i mi?' a medli o ganeuon gospel.
Dewis Côr Meibion Machynlleth oedd 'Heriwn, wynebwn y wawr' gan Gareth Glyn, 'Beati mortui'  - Mendelssohn, 'Joshua' a 'Gwinllan a roddwyd' (trefniant Caradog Williams).
Roedd Côr Ieuenctid Môn yn cystadlu am y pumed tro a'u dewis y tro hwn oedd 'In Paradisum' - Fauré, 'Cân Crwtyn y Gwartheg', 'The Lamb' - John Tavener a 'Rhosyn yr Iôr' (Gareth Glyn, y geiriau gan  Siân Owen).
Côrdydd oedd y pedwerydd côr i ymaddangos ar lwyfan y Neuadd Fawr a'u dewis nhw oedd 'Benedicamus Domino' - Peter Warlock, 'Heilig'  - Mendelssohn, Alleluia - Jake Runestad, 'Gwrando 'ngweddi, O Dduw' - Purcell a 'Don't let the sun go down on me' (trefniant o gân Elton John).
Côr Ysgol Gerdd Ceredigion oedd y côr olaf i ymddangos - a hwn oedd yr ail gôr i Islwyn Evans arwain ar y llwyfan gan mai ef hefyd oedd yn arwain Côr Merched Sir Gâr.
Fe ddewison nhw, hefyd, ddarn gan Gareth Glyn sef 'Henffych Datws' (y geiriau gan Gwyn Thomas). Y tri darn arall oedd 'Ave Maria' - Franz Biebl, 'Ukuthula' o Dde Affrica a 'Pseudo Yoik Lite' gan Jaakko Mäntyjärvi o'r Ffindir.
Roedd 'na wobr yn ogystal i'r arweinydd gorau ac fe aeth y wobr honno i Eilir Owen Griffiths - arweinydd CF1 a fu'n cystadlu yng nghategori y corau cymysg.
Roedd gan y gynulleidfa hefyd gyfle i bleidleisio am eu hoff gôr a'u dewis eleni oedd Côr Ieuenctid Môn. Côr Meibion Machynlleth oedd ail ddewis y gwylwyr a thrydydd dewis y gwylwyr oedd ffefryn y beirniaid sef Côr Merched Sir Gâr.
Yn ogystal ag ennill £5,000, bydd enillwyr Côr Cymru 2017 eleni yn cael cynnig mynd i gynrychioli Cymru yng nghystadleuaeth Côr y Flwyddyn Eurovision 2017.
Mae S4C wedi sicrhau'r hawliau darlledu a bydd y gystadleuaeth i'w gweld yn fyw ar y sianel ar 22 o Orffennaf.
Dyma'r flwyddyn gyntaf i Eurovision gynnig y math yma o gystadleuaeth a bydd yn cael ei chynnal yn Latfia.
Bydd y noson yn cael ei harwain gan y cyfansoddwr a'r arweinydd corawl byd-enwog Eric Whitacre ac ymysg y beirniaid bydd y cyfansoddwr corawl John Rutter a'r soprano Elina Garanca.
Bydd Côr Merched Sir Gâr felly yn cael y cyfle i fod  ymysg rhai o gorau mwyaf disglair Ewrop ac fe fyddant yn ymddangos gyda'r goreuon o Awstria, Gwlad Belg, Denmarc, Estonia, Yr Almaen, Hwngari, Slofenia a Latfia.
Meddai Hefin Owen, Uwch gynhyrchydd Côr Cymru, "Dyma ddatblygiad pwysig iawn o ran cystadleuaeth Côr Cymru ac mae'n gyfle gwych i'r côr buddugol a Chymru fedru serennu ar lwyfan Ewropeaidd.
"Mae'n gyfle gwych hefyd i gynulleidfa S4C fwynhau gwledd o ganu gan rai o gorau mwyaf safonol Ewrop."
Bydd hyd at 50 o aelodau côr buddugol Côr Cymru 2017 yn cael gwahoddiad i fynd i gystadleuaeth Côr y Flwyddyn Eurovision 2017 a gynhelir yn Arena Riga yn Latfia.
Meddai Elen Rhys, Comisiynydd Cynnwys Adloniant, S4C, "Mae S4C yn hynod o  falch o ddarlledu'r gystadleuaeth Eurovision yma ac o'r ffaith y bydd cynrychiolaeth o Gymru yno.
"Mae'n gam naturiol yn esblygiad y gyfres boblogaidd Côr Cymru ac yn gyfle gwych i arddangos ein talentau corawl ar lwyfan Ewropeaidd."
Nos Sadwrn fe gipiodd Côr Ysgol Pen Barras o Ruthun y teitl Côr Cynradd Cymru 2017.
Yn ôl Caryl Parry Jones, a oedd nos Sul yn sedd y sylwebydd: "Mae'r safon drwy gydol y gystadleuaeth wedi bod yn anhygoel o uchel ond roedd heno yn ddyrchafol."
