[SN]URL[SN]
http://web.archive.org/web/20170510235249/http://www.bbc.co.uk/newyddion/39875940

[SN]TITLE[SN]
Gareth Bale a Real Madrid yn cyrraedd Caerdydd

[SN]FIRST-SENTENCE[SN]
Bydd Caerdydd yn croesawu Gareth Bale a Real Madrid i'r brifddinas mewn llai na mis wedi iddyn nhw sicrhau eu lle yn rownd derfynol Cynghrair y Pencampwyr.

[SN]RESTBODY[SN]
Yr Eidalwyr, Juventus oedd y tîm cyntaf i sicrhau eu lle yn y ffeinal ar ôl curo Monaco o 4-1 ar gyfanswm goliau ddydd Mawrth.
Fe wnaeth Real drechu clwb arall o brifddinas Sbaen, Atlético Madrid o 4-2 ar gyfanswm goliau nos Fercher.
Bydd y rownd derfynol - digwyddiad chwaraeon mwyaf y byd yn 2017 - yn cael ei chynnal yng Nghaerdydd ar 3 Mehefin.
Mae'r trefnwyr eisoes wedi rhybuddio y bydd y brifddinas "yn brysurach nag erioed" ar ddiwrnod y gêm, gyda disgwyl i hyd at 170,000 o gefnogwyr deithio i'r ddinas.
Stadiwm Principality, fydd wedi'i ailenwi yn Stadiwm Cenedlaethol Cymru oherwydd noddwyr, fydd yn cynnal y digwyddiad.
Bydd ffeinal y merched hefyd yn cael ei chynnal yn y brifddinas, yn Stadiwm Dinas Caerdydd ar ddydd Iau, 1 Mehefin
Dau dîm o Ffrainc - Lyon a Paris Saint-Germain - sydd yn y rownd derfynol.
