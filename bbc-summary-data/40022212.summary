[SN]URL[SN]
http://web.archive.org/web/20170523220342/http://www.bbc.com/newyddion/40022212

[SN]TITLE[SN]
Ymosodiad Manceinion: Llawdriniaeth i ddynes o Wynedd

[SN]FIRST-SENTENCE[SN]
Mae dynes o Wynedd yn disgwyl cael ail lawdriniaeth mewn ysbyty ym Manceinion ar ôl cael ei hanafu yn yr ymosodiad terfysgol yno nos Lun.

[SN]RESTBODY[SN]
Roedd Lisa Bridgett, sydd o Ben Llŷn, wedi teithio i gyngerdd Ariana Grande gyda'i merch, a ffrind ei merch.
Wnaeth Ms Bridgett, sydd yn dod o ardal Pwllheli, ddim dioddef anafiadau sydd yn peryglu'i bywyd, ond maen nhw'n cael eu disgrifio fel rhai all newid ei bywyd.
Chafodd ei merch a ffrind ei merch ddim eu hanafu yn y digwyddiad.
Dywedodd aelod o deulu Ms Bridgett ei bod hi'n ddiolchgar iawn i staff yr ysbyty am eu cymorth, yn ogystal ag ymateb y gwasanaethau brys.
Cafodd 22 o bobl a phlant eu lladd a 59 eu hanafu yn y ffrwydrad, ddigwyddodd am tua 22:30 nos Lun yn Arena Manceinion.
Daeth cadarnhad nos Fawrth bod y Prif Weinidog, Theresa May wedi codi lefel bygythiad terfysgol y DU i'r lefel uchaf, sy'n awgrymu bod yr awdurdodau yn rhagweld bod ymosodiad arall ar fin digwydd.
Fe wnaeth prif weinidog Cymru Carwyn Jones drydar nos Lun yn galw ar i bawb fod yn wyliadwrus.
Bydd aelodau o'r lluoedd arfog i'w gweld ar y strydoedd ym Mhrydain yn ystod y cyfnod hwn fel rhan o 'Ymgyrch Tempora', sy'n gynllun i ddefnyddio milwyr arfog mewn lleoliadau allweddol i gynorthwyo'r heddlu wrth warchod y cyhoedd.
Dywedodd cynghorydd o Gonwy, Ronnie Hughes, fod ei ferch yntau wedi dioddef man anafiadau yn y digwyddiad ar ôl mynd i'r cyngerdd gyda ffrindiau, ond ei bod bellach "adre'n saff".
Dywedodd y byddai'n cymryd "amser hir i ddod i delerau gyda'r hyn a welson nhw".
Ddydd Mawrth, fe wnaeth yr heddlu gyhoeddi mai Salman Abedi, 22 oed, sy'n cael ei amau o gyflawni'r ymosodiad.
Mae dyn 23 oed hefyd wedi ei arestio mewn cysylltiad â'r digwyddiad.
Soniodd nifer o Gymry oedd yn y ddinas nos Lun am y digwyddiad, gydag un yn dweud iddi weld "golwg erchyll" ar wyneb ei nai, a'i merch yn "torri ei chalon".
Roedd Vanessa Brown o Fwcle yn y ddinas yn disgwyl am ei merch Emily a'i nai Benjamin i ddod allan o'r cyngerdd.
Dywedodd ar raglen y Post Cyntaf: "Nes i ddechrau gweld plant yn rhedeg, ac erbyn meddwl rŵan mae'n debyg bod nhw'n rhedeg am eu bywydau, oherwydd bod nhw wedi clywed y bang.
"Eiliad wedyn o ni'n gweld Emily a Ben yn dod rownd y gongl - golwg erchyll ar wyneb Ben ac Emily yn torri ei chalon.
"Dyma fi'n agor y drws: 'Be sydd wedi digwydd?'
"Mae 'na bom, mae 'na bom, mae 'na bom!"
Yn dilyn cadeirio cyfarfod o bwyllgor brys Cobra fore dydd Mawrth, dywedodd y prif weinidog Theresa May mai hwn oedd yr ymosodiad gwaethaf i daro gogledd Lloegr erioed.
Wrth siarad y tu allan i Downing Street fe fynegodd ei sioc, gan ddweud ei fod yn anodd deall pa fath o berson fyddai'n dewis ymosod ar neuadd lawn o bobl ifanc a phlant.
Disgrifiodd yr ymosodiad fel un o "lwfrdra anhygoel".
Dywedodd prif weinidog Cymru, Carwyn Jones ei fod yn talu "teyrnged i'r heddlu, y gwasanaeth ambiwlans, y Gwasanaeth Iechyd ym Manceinion ac i'r holl bobl eraill yn y ddinas sydd wedi agor eu drysau a chynnig llaw o gymorth pan roedd angen cymorth".
Ers yr ymosodiad mae digwyddiadau wedi eu cynnal ar hyd a lled y wlad i gofio'r rheiny fu farw yn yr ymosodiad.
Fe wnaeth miloedd o bobl ymgynnull nos Fawrth ar gyfer gwylnos yn Sgwâr Albert, Manceinion, a dywedodd prif gwnstabl Heddlu Manceinion, Ian Hopkins ei fod yn galonogol clywed am straeon o garedigrwydd gan swyddogion brys a phobl gyffredin yn ystod y digwyddiadau.
Cafodd gwylnosau hefyd eu cynnal mewn dinasoedd fel Caerdydd ac Abertawe, gyda munud o dawelwch yn cael ei chynnal a chanhwyllau'n cael eu cynnau.
