[SN]URL[SN]
http://web.archive.org/web/20170406021835/http://www.bbc.co.uk/newyddion/39505965

[SN]TITLE[SN]
Mark Reckless ar fin cefnu ar UKIP

[SN]FIRST-SENTENCE[SN]
Mae'n ymddangos fod Aelod Cynulliad UKIP, Mark Reckless ar fin gadael y blaid ac ymuno â grŵp y Ceidwadwyr yn y Cynulliad.

[SN]RESTBODY[SN]
Yn ôl ffynonellau o'r blaid Geidwadol, mae Mr Reckless, Aelod Cynulliad rhanbarthol dros Ddwyrain De Cymru, wedi cynnal trafodaethau gydag Andrew RT Davies, arweinydd y Ceidwadwyr yng Nghymru.
Mae disgwyl cyhoeddiad ddydd Iau fydd yn arwain at Mr Reckless yn ymuno â grŵp y Torïaid ym Mae Caerdydd.
Serch hynny, mae'n ymddangos mai aelod annibynnol fydd Mr Reckless, yn hytrach na'i fod yn ailymuno â'r Blaid Geidwadol.
Mae yna beth anfodlonrwydd am dderbyn Mr Reckless yn ôl i'r blaid, yn dilyn ei gyhoeddiad dramatig yn 2014, pan adawodd e'r Ceidwadwyr i ymuno ag UKIP.
Aeth yr Aelod Seneddol dros Rochester a Strood ar y pryd ymlaen i ennill is-etholiad ym mis Tachwedd y flwyddyn honno, cyn colli'r sedd yn etholiad cyffredinol Mai 2015.
Cafodd ei ethol i'r Cynulliad ym mis Mai 2016, wrth i UKIP ennill ei seddi cyntaf ym Mae Caerdydd. Fe yw cadeirydd y Pwyllgor Newid Hinsawdd, Amgylchedd a Materion Gwledig.
Yn y gorffennol, mae Mr Reckless hefyd wedi bod yn ymchwilydd i Douglas Carswell, adawodd UKIP fis diwethaf.
Byddai ymuno â'r Ceidwadwyr yn y Cynulliad yn golygu mai'r Toriaid fyddai'r ail blaid fwyaf yn y Cynulliad gyda 12 sedd, gyda Phlaid Cymru ar 11.
