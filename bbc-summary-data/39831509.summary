[SN]URL[SN]
http://web.archive.org/web/20170507001002/http://www.bbc.com/newyddion/39831509

[SN]TITLE[SN]
Ymchwilio i achos o lygredd wedi i 100 o bysgod farw

[SN]FIRST-SENTENCE[SN]
Mae degau o bysgod wedi eu lladd wedi i afon gael ei llygru yn y de ddwyrain.

[SN]RESTBODY[SN]
Mae Cyfoeth Naturiol Cymru'n ymchwilio ar ôl cael gwybod am yr achos mewn nant yn Llanilltyd Fawr ym Mro Morgannwg.
Yn ôl adroddiadau, cafodd hyd at 100 o lysywod a brythyllod eu lladd wedi i'r dŵr droi'n niwlog.
Dywedodd Chris Rees ar ran Cyfoeth Naturiol Cymru:
"Mae cadw'n afonydd yn iach i bobl gael eu defnyddio a'u mwynhau yn bwysig iawn i'n lles ni a'n heconomi.
"Mae'n bwysig delio a llygredd cyn gynted â phosib.
"Mae'n swyddogion yn ceisio dod o hyd i darddiad y llygredd ac yn asesu unrhyw effaith pellach ar yr afon.
"Os byddwn yn dod o hyd i'r tarddiad, byddwn yn sicrhau na fydd yna lygredd pellach, ac yn gweithredu'n erbyn y rhai sy'n gyfrifol os yw hynny'n addas.
"Rydym yn annog pobl sy'n gweld achosion o lygredd neu bysgod wedi marw i'n hysbysu'n syth ar ein llinell ffon 24 awr - 03000 65 3000."
