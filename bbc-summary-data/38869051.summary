[SN]URL[SN]
http://web.archive.org/web/20170205055536/http://www.bbc.com/newyddion/38869051

[SN]TITLE[SN]
Apêl wedi i ddynes farw mewn gwrthdrawiad ger Llandudno

[SN]FIRST-SENTENCE[SN]
Mae'r heddlu'n apelio am wybodaeth wedi i ddynes yn ei 60au farw mewn gwrthdrawiad un car ger Llandudno, Conwy, ddydd Gwener.

[SN]RESTBODY[SN]
Roedd y ddynes yn deithiwr mewn car wnaeth wyro mewn i gae oddi ar Lôn Gloddaeth ar bwys pentre' Glanwydden rhwng 17:30 a 21:30.
Bu farw yn y fan a'r lle.
Cafodd dynes arall - gyrrwr y Renault Clio du - ei chludo i'r ysbyty yn Stoke gydag anafiadau difrifol, ond does dim perygl i'w bywyd.
Mae'r heddlu yn galw ar yrrwr fan oedd wedi ei pharcio gerllaw i gysylltu â nhw.
"Rydyn ni'n deall bod fan fach neu gerbyd tebyg i SUV wedi cael ei weld wedi'i barcio ar y gwair ar Lôn Gloddaeth yn agos i leoliad y digwyddiad", meddai'r Sarjant Nikki Grimes-Williams o Uned Ffyrdd Heddlu'r Gogledd.
"Dwi'n apelio ar yrrwr y cerbyd hwn neu unrhyw deithwyr i gysylltu â ni."
