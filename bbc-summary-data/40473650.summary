[SN]URL[SN]
http://web.archive.org/web/20170702225539/http://www.bbc.co.uk/newyddion/40473650

[SN]TITLE[SN]
Abertawe'n galw am eglurder ar ôl methu profion diogelwch

[SN]FIRST-SENTENCE[SN]
Mae gorchudd ar fflatiau yn Abertawe wedi methu profion diogelwch newydd yn sgil tân tŵr Grenfell.

[SN]RESTBODY[SN]
Daw'r casgliadau ar Gwrt Clyne yn Sgeti wedi i ganlyniadau tebyg gael eu cofnodi ar 149 o dyrau yn Lloegr.
Mae Cyngor Abertawe yn gofyn am eglurder, gan ddweud fod y fflatiau "yn cwrdd â'r rheoliadau adeiladu presennol".
Mae'n ychwanegu fod mesurau diogelwch ychwanegol wedi eu cyflwyno ers y tân yn Llundain.
Dywedodd Llywodraeth Cymru y bydd "yn parhau i weithio'n agos gydag Abertawe ar y dilyniant i ganlyniadau'r profion hyn, er mwyn cytuno ar ffordd bwyllog a chymesur ymlaen".
Cafodd samplau o'r un math o gladin a gafodd e defnyddio ar dŵr Grenfell o saith tŵr yng Nghymru eu profi yn dilyn cais gan Lywodraeth Cymru.
Dywedodd Cyngor Abertawe fod y Sefydliad Ymchwil Prydeinig (BRE) wedi edrych ar samplau o bedwar o'u 11 bloc o fflatiau - tri yng nghwrt Clyne ac un yng nghwrt Jeffrey ym Mhenlan, sy'n cynnwys deunydd alwminiwm cyfansawdd (ACM).
Dywedodd y cynghorydd Andrea Lewis, aelod cabinet ar dai: "O ystyried fod pob awdurdod lleol yn Lloegr a gafodd brofion wedi'u methu nhw, dydy'r canlyniad ddim yn ein synnu ni.
"Serch hynny, rydym eisiau eglurder gan Lywodraeth Cymru a BRE am natur y profion, gan nad ydyn ni'n dal i wybod sut rai oedden nhw.
"Beth rydyn ni'n wybod yw fod y deunydd anfonon ni i gael ei brofi yn cwrdd â'r rheoliadau adeiladu presennol.
"Yn ychwanegol i ddeunydd cladio, mae'n systemau yn cynnwys deunydd ynysu gwrthlosgi a rhwystrau tân metal sy'n mynd y tu hwn i ofynion y rheoliadau adeiladu."
Dywedodd llefarydd ar ran Llywodraeth Cymru: "Yn dilyn y drychineb tŵr Grenfell, fe ddwedon ni wrth awdurdodau lleol a landlordiaid cymdeithasol yng Nghymru y dylid profi unrhyw ddeunydd Alwminiwm Cyfansawdd (ACM) oedd ar flociau, neu os oedden nhw'n amau eu bod yn bresennol.
"Mae Cyngor Abertawe wedi cadarnhau bod y profion yn ymwneud â pedwar bloc tŵr yn y ddinas wedi methu'r profion. Bydd y Cyngor, fel landlordiaid, yn cyfathrebu'n rheolaidd gyda'u tenantiaid, ac maent, fel mater o flaenoriaeth, yn sicrhau eu bod yn cael eu diweddaru ar y datblygiadau cyn gynted a phosib.
"Mae Abertawe hefyd wedi cadarnhau i ni bod yr holl fesurau diogelwch tân dros dro a argymhellir yng nghyngor y DCLG ar 22 Mehefin wedi cael eu cyflwyno. Mae'r gwasanaeth tân wedi eu harchwilio ac yn adrodd fod y mesurau diogelwch tân yn iawn.
"Byddwn yn parhau i weithio'n agos gydag Abertawe ar y dilyniant i ganlyniadau'r profion hyn, er mwyn cytuno ar ffordd bwyllog a chymesur ymlaen, sydd â diogelwch y preswylwyr wrth ei wraidd.
"Bydd Ysgrifennydd y Cabinet dros Gymunedau yn rhoi'r wybodaeth ddiweddaraf ar y mater hwn i Aelodau'r Cynulliad hwn ddydd Llun."
