[SN]URL[SN]
http://web.archive.org/web/20170213234119/http://www.bbc.co.uk/newyddion/38955089

[SN]TITLE[SN]
Cwest bachgen: 'Anhrefn' ar ddiwedd diwrnod ysgol

[SN]FIRST-SENTENCE[SN]
Clywodd cwest fod yna "anhrefn enfawr" yn gyson y tu allan i ysgol uwchradd ym Maesteg lle bu farw bachgen ar ôl cael ei daro gan fws mini.

[SN]RESTBODY[SN]
Roedd Ashley Talbot yn 15 oed pan fu farw.
Ar ôl y digwyddiad yn Rhagfyr 2014 cafodd gyrrwr y bws, athro yn yr ysgol, ei gwestiynu gan yr heddlu ac yna ei ryddhau.
Cafodd bachgen arall ei anafu yn y digwyddiad.
Dywedodd Ann Rees, oedd yn cael ei hadnabod fel Ann Carhart yn broffesiynol ac oedd yn bennaeth ar ysgol ar y pryd, wrth y rheithgor fod y ffordd i'r ysgol yn cael ei defnyddio gan fysiau, ceir a phlant ar droed.
Clywodd y rheithgor fod na "anrhefn enfawr" ar ddiwedd y diwrnod ysgol.
Dywedodd Mrs Rees fod staff yn cael eu rhoi ar rota ac yn gwarchod gwahanol ardaloedd yn unol â gofynion asesiad risg.
Roeddynt yn cael eu hanfon i wahanol lefydd hefyd yn ôl yr angen.
Mae'r cwest yn parhau.
