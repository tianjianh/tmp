[SN]URL[SN]
http://web.archive.org/web/20170715004040/http://www.bbc.co.uk/newyddion/40611460

[SN]TITLE[SN]
Abertawe ar restr fer Dinas Diwylliant y DU 2021

[SN]FIRST-SENTENCE[SN]
Mae Abertawe wedi cyrraedd rhestr fer o bump i gael ei dewis fel Dinas Diwylliant y DU yn 2021.

[SN]RESTBODY[SN]
Bydd Coventry, Paisley, Stoke a Sunderland hefyd yn cystadlu am yr anrhydedd, gyda'r enillydd yn cael ei dewis ym mis Rhagfyr eleni.
Roedd y rhestr hir wreiddiol o 11 dinas yn cynnwys Tyddewi yn Sir Benfro.
Y ddinas diwylliant eleni yw Hull, ac mae'r llywodraeth yn dweud fod y statws wedi dod â hwb o £60m i'r ddinas hyd yn hyn yn 2017.
Yn ogystal â'r digwyddiadau a buddsoddiad fydd yn dod i enillydd Dinas Diwylliant y DU yn 2021, bydd y ddinas hefyd yn elwa o £3m o grant treftadaeth gan y loteri.
Dywedodd Ysgrifennydd Cymru, Alun Cairns: "Rydw i'n gwybod y bydd [Abertawe] yn rhoi'r achos cryfaf posib ymlaen yn y ras am yr anrhydedd a dwi'n gobeithio y bydd pobl leol yn cymryd pob cyfle i gefnogi'r cais.
"Er y bydd rhywfaint o siom yn Nhyddewi heddiw, mae'n bwysig cofio bod y broses ymgeisio wedi gwneud cymaint i dynnu sylw cynulleidfa ehangach i nodweddion hardd yr ardal.
"Dwi'n gobeithio y bydd hyn yn darparu llwyfan er mwyn chwifio'r faner dros Gymru mewn gwobr Dinas Diwylliant y DU yn y dyfodol."
