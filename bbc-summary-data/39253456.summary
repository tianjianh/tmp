[SN]URL[SN]
http://web.archive.org/web/20170314004143/http://www.bbc.co.uk/newyddion/39253456

[SN]TITLE[SN]
Annibyniaeth: Wood yn awgrymu 'trafodaeth genedlaethol'

[SN]FIRST-SENTENCE[SN]
Mae arweinydd Plaid Cymru, Leanne Wood wedi dweud bod "angen i Gymru benderfynu ar ei dyfodol" yn sgil cyhoeddiad Nicola Sturgeon ei bod am i'r Alban gynnal ail refferendwm ar annibyniaeth.

[SN]RESTBODY[SN]
Ddydd Mercher cyhoeddodd arweinydd yr SNP ei bod hi'n bwriadu gofyn am ail bleidlais, a hynny oherwydd y gwahaniaethau yn safbwyntiau llywodraethau'r Alban a'r DU wrth ddelio â Brexit.
Yn sgil hynny dywedodd Ms Wood y dylid cynnal "trafodaeth genedlaethol i ystyried yr holl opsiynau, gan gynnwys Cymru annibynnol".
Ond wfftio hynny wnaeth arweinydd y Ceidwadwyr Cymreig, Andrew RT Davies, a mynnodd llefarydd ar ran y Prif Weinidog Carwyn Jones bod "pedair cenedl y DU yn gryfach gyda'i gilydd nag ar wahân".
Dywedodd Ms Sturgeon mai ei bwriad hi oedd cynnal ail refferendwm ar annibyniaeth rhywbryd rhwng hydref 2018 a gwanwyn 2019, a hynny am nad oedd llywodraeth y DU yn rhoi digon o ystyriaeth i'r Alban yn y trafodaethau Brexit.
Yn sgil hynny mynnodd Ms Wood y dylai Cymru hefyd ystyried ei dyfodol yn y DU.
"Mae Plaid Cymru wedi dweud eisoes nad oedd aros yn rhan o 'Gymru a Lloegr' yn opsiwn ar y papur pleidleisio yn y refferendwm ar Ewrop," meddai.
"Mae'n rhaid i drafodaeth genedlaethol i edrych ar yr holl opsiynau, gan gynnwys Cymru annibynnol, ddigwydd yng Nghymru pan mae'r senario'n dod yn un realistig.
"Mae Plaid Cymru yn credu y dylai penderfyniadau am Gymru gael eu gwneud yng Nghymru, ac mae'r ffordd mae'r Brexit caled yma'n cael ei ddilyn yn dangos yn union pam fod angen gwneud hynny."
Wrth ymateb i sylwadau Ms Sturgeon, dywedodd llefarydd ar ran Carwyn Jones fod "dyfodol cyfansoddiadol yr Alban yn fater i bobl yr Alban".
"Fodd bynnag, mae'r Prif Weinidog yn glir fod pedair cenedl y DU yn gryfach gyda'i gilydd nag ar wahân," ychwanegodd.
Mynnodd Andrew RT Davies mai siarad ar ran "buddiannau'r SNP" oedd Ms Sturgeon, yn hytrach na phobl yr Alban.
"Fel eu cyd-genedlaetholwyr, Plaid Cymru, dim ond un peth y mae'r SNP eisiau: annibyniaeth," meddai.
"Mae popeth maen nhw ei ddweud a'i wneud wedi anelu at y perwyl hwnnw - er bod mwyafrif o bobl yn dweud dro ar ôl tro nad ydyn nhw am ddychwelyd i raniadau milain refferendwm arall."
Ond fe ddywedodd arweinydd UKIP yn y Cynulliad, Neil Hamilton ei fod yn "croesawu" galwadau Ms Sturgeon - a Ms Wood - am refferenda ar annibyniaeth.
"Dyw hi byth yn anghywir i holi'r bobl. Rwy'n rhoi fy nghefnogaeth lawn i Nicola Sturgeon wrth gynnal refferendwm arall er mwyn dod â'r mater i derfyn unwaith ac am byth," meddai.
"Rwy hefyd yn herio Leanne Wood i alw am refferendwm ar annibyniaeth i Gymru. Byddai hyn yn dangos cyn lleied o gefnogaeth sydd gan Blaid Cymru i'w polisi o gael eu rheoli gan Frwsel, yn hytrach na Chaerdydd/San Steffan."
