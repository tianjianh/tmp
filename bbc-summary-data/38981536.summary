[SN]URL[SN]
http://web.archive.org/web/20170219053544/http://www.bbc.com/newyddion/38981536

[SN]TITLE[SN]
Cofio hanes y sîn bop Gymraeg yn Aberystwyth

[SN]FIRST-SENTENCE[SN]
Bydd enillwyr Gwobrau'r Selar yn cael eu cyhoeddi nos Sadwrn yn Undeb Myfyrwyr Aberystwyth.

[SN]RESTBODY[SN]
Nod y gwobrau yw rhoi clod i'r artistiaid a bandiau cyfoes o fewn y sîn Gymraeg sydd wedi bod yn ddiwyd yn ystod y flwyddyn ddiwethaf.
Mae 12 categori ar gyfer y gwobrau a bydd Geraint Jarman hefyd yn derbyn gwobr 'Cyfraniad Arbennig' sydd yn cael ei rhoi i artist neu grŵp sydd wedi gwneud cyfraniad enfawr i'r diwydiant cerddoriaeth Cymraeg.
Nos Wener roedd y canwr yn perfformio yn Neuadd Pantycelyn yn Aberystwyth.
Yn ystod y penwythnos bydd digwyddiadau hefyd yn cael eu cynnal yn y dref er mwyn cofio am hanes y sîn bop Gymraeg.
Cân Orau
Gweld y Byd Mewn Lliw - Band Pres Llareggub
Cyn i'r Lle Ma Gau - Y Bandana
Canfed Rhan - Candelas
Gwaith Celf Gorau
Fel Tôn Gron - Y Bandana
5 - I Ka Ching
IV - Cowbois Rhos Botwnnog
Hyrwyddwyr Gorau
Clwb Ifor Bach
Maes B
4 a 6
Cyflwynydd Cerddoriaeth Gorau
Tudur Owen
Huw Stephens
Lisa Gwilym
Artist Unigol Gorau
Yws Gwynedd
Gwilym Bowen Rhys
Alys Williams
Digwyddiad Byw Gorau
Maes B - Eisteddfod Y Fenni
Gig Olaf Y Bandana
Gig y Pafiliwn - Eisteddfod Y Fenni
Band neu Artist Newydd Gorau
Chroma
Ffracas
Magi Tudur
Band Gorau
Candelas
Sŵnami
Y Bandana
Offerynnwr Gorau
Merin Lleu
Osian Williams
Gwilym Bowen Rhys
Fideo Cerddoriaeth Gorau
Sgrin - Yws Gwynedd
Bing Bong - Super Furry Animals
Suddo - Yr Eira
Record Hir Orau
IV - Cowbois Rhos Botwnnog
Fel Tôn Gron - Y Bandana
Kurn - Band Pres Llareggub
Record Fer Orau
Tân - Calfari
Niwl - Ffracas
Propeller - Cpt Smith
Bydd y canwr Rhys Gwynfor yn holi Dafydd Evans, gynt o'r grŵp roc Cymraeg cyntaf, Y Blew, ddydd Sadwrn a bydd Geraint Jarman hefyd yn sgwrsio gydag Emyr Glyn Williams o Recordiau Ankst Musik.
Mae arddangosfa o femorabilia Y Blew a Geraint Jarman hefyd i'w gweld yn y Llyfrgell Genedlaethol a bydd teithiau yn cael eu cynnal er mwyn i bobl gael cyfle i weld y casgliad o archif sain sydd yn cael ei gadw yn y llyfrgell.
Bydd sesiynau hefyd i drafod ymgyrch ddiweddaraf Wicipedia Cymru i gael mwy o gynnwys am gerddoriaeth Gymraeg ar y wefan.
Nod y prosiect tri mis ydy bod 500 o erthyglau ychwanegol yn cael eu hysgrifennu am y pwnc.
Dywedodd trefnydd Gwobrau'r Selar, Owain Schiavone: "Er mai dathlu llwyddiant y presennol ac edrych ymlaen i'r dyfodol ydy prif amcan Gwobrau'r Selar, rydan ni'n awyddus iawn i bobl sy'n dilyn y sîn ddysgu mwy am yr hanes."
"Mae sefyllfa'r sîn yn iach iawn ar hyn o bryd, ac yn gryfach nag erioed o safbwynt safon a dyfnder yr artistiaid.
"Ond dwi'n credu ei bod yn bwysig i bobl ddysgu am yr hyn sydd wedi arwain at y sefyllfa bresennol - mae'r datblygiad dros yr hanner can mlynedd ers i'r Blew arloesi trwy ffurfio fel grŵp roc Cymraeg yn rhyfeddol, ac mae'r sori'n un ddifyr dros ben."
