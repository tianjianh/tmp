[SN]URL[SN]
http://web.archive.org/web/20170308163834/http://www.bbc.co.uk/newyddion/39205866

[SN]TITLE[SN]
Banc Barclays yn torri 180 o swyddi yng Nghaerdydd

[SN]FIRST-SENTENCE[SN]
Mae Banc Barclays wedi cadarnhau y bydd 180 o swyddi'n cael eu colli yng Nghaerdydd wrth ganolfan forgeisi gau.

[SN]RESTBODY[SN]
Dywedodd llefarydd ar ran y banc y bydd 60 o swyddi yn diflannu, gyda 144 arall yn cael eu hadleoli i Lerpwl a Leeds.
Mae'r staff yn y ganolfan yn Llanisien wedi cael cynnig diswyddiadau gwirfoddol neu gynnig cael eu hadleoli.
Mae undeb Unite wedi beirniadu'r penderfyniad, gan alw ar Barclays i "feddwl eto a newid y penderfyniad".
Mae'r datblygiad yn rhan o ailstrwythuriad mawr gan y banc i geisio lleihau costau.
Dywedodd rheolwr gyfarwyddwr Barclays Home Solutions, Rob Harris: "Mae Barclays yn gweithio'n galed i gwrdd ag anghenion cwsmeriaid.
"Rhan o'r gwaith yma yw sicrhau bod prosesau ein safleoedd cyswllt yn gweithio'n effeithlon i alluogi i'n timau i gydweithio yn fwy effeithiol.
"Yn anffodus mae hynny'n golygu y bydd ein canolfan gyswllt yng Nghaerdydd yn cau yn 2018."
Dywedodd swyddog rhanbarthol Unite, Steve Pantak bod yr undeb yn "ddig" a'u bod "gwbl yn erbyn y penderfyniad".
