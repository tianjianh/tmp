[SN]URL[SN]
http://web.archive.org/web/20170305125806/http://www.bbc.com/newyddion/39171946

[SN]TITLE[SN]
Cyllideb: Galw am roi terfyn ar bolisi cyni

[SN]FIRST-SENTENCE[SN]
Fydd na ddim "benthyca enfawr i ariannu gwariant enfawr" yn y gyllideb eleni, yn ôl y canghellor Phillip Hammond.

[SN]RESTBODY[SN]
Mewn erthygl yn y Sunday Times mae Mr Hammond yn ysgrifennu na fydd o'n cymryd  agwedd "ddryslyd" gyda'r gyllideb.
Fe fydd Mr Hammond yn cyflwyno ei gyllideb i Dy'r Cyffredin ddydd Mercher.
Ond mae Llywodraeth Cymru wedi annog Llywodraeth y DU i roi "terfyn ar ei pholisi cyni niweidiol a darparu'r ysgogiad ariannol' er mwyn gwella hyder yn yr economi.
Mewn llythyr at Brif Ysgrifennydd y Trysorlys, amlinellodd yr Ysgrifennydd Cyllid, Mark Drakeford,  ei bryderon am "fwriad Llywodraeth y DU i fwrw ymlaen â thoriadau gwerth £3.5 biliwn i wariant cyhoeddus yn 2019-20."
Dywedodd y gallai toriadau o'r fath olygu gostyngiad pellach o £175 miliwn yng nghyllideb Cymru.
Yn ôl Mr Hammond dydi'r gwaith o gael gwared ar y diffyg ariannol  "heb ei gwblhau eto".
Mae'n dadlau, er bod yr economi wedi profi i fod yn gadarn, mae yna ddal angen disgyblaeth ariannol wrth i'r DU baratoi ar gyfer Brexit.
Dadl Mr Drakeford yw bod toriadau o'r fath yn wrthgynhyrchiol.
"Mae'n amser i Lywodraeth y DU roi diwedd ar ei pholisi cyni niweidiol a darparu'r ysgogiad cyllidol y mae ei angen i wella hyder yn yr economi a chefnogi gwasanaethau cyhoeddus hanfodol,
"Rwy'n annog Llywodraeth y Deyrnas Unedig i gymryd camau yn y Gyllideb hon i gynyddu'r cyllid ar gyfer iechyd a gofal cymdeithasol i gydnabod y pwysau sylweddol y mae'r gwasanaethau hyn yn ei wynebu."
