[SN]URL[SN]
http://web.archive.org/web/20170411230001/http://www.bbc.co.uk/newyddion/21773398

[SN]TITLE[SN]
Trwyddedau teledu ar gael ym Mangor a'r Wyddgrug

[SN]FIRST-SENTENCE[SN]
Mae Ofcom, y corff sy'n cadw golwg ar ddarlledu, wedi gwahodd cynigion ar gyfer lansio gorsafoedd teledu lleol ym Mangor a'r Wyddgrug.

[SN]RESTBODY[SN]
Dywedodd Ofcom eu bod wedi ailhysbysebu'r drwydded ar gyfer teledu lleol yn Abertawe am nad oedd ymgeisydd yn ystod rownd gyntaf y broses drwyddedu.
Y llynedd Made TV oedd y cynigydd llwyddiannus i redeg yr orsaf leol yng Nghaerdydd.
Mae Llywodraeth y DU wedi dweud bod 'na alw am fwy o raglenni lleol ar wah√¢n i'r rheiny sy'n cael eu cynnig gan y BBC a darlledwyr masnachol.
Cafodd Bangor a'r Wyddgrug eu cynnwys ar restr lleoliadau posib ar gyfer teledu lleol gafodd ei chyhoeddi gan Yr Adran dros Ddiwylliant, y Cyfryngau a Chwaraeon  yn 2011.
Ond nid oedden nhw ymysg y lleoliadau gafodd eu hysbysebu ar gyfer rownd gyntaf trwyddedu.
Ddydd Mercher fe wnaeth Ofcom wahodd cynigion i ddarparu gwasanaethau teledu lleol mewn 30 ardal yn y DU cyn yr ail rownd o drwyddedu gael eu cyhoeddi yn ddiweddarach eleni.
Y diwrnod cau ar gyfer y cynigion yw Ebrill 24.
Yn gynharach ym mis Mawrth cyhoeddodd Ofcom eu bod wedi dyfarnu 19 trwydded ar gyfer ardaloedd gafodd eu hysbysebu yn y rownd gyntaf.
Y gobaith yw i rai sianelu a enillodd y trwyddedau hyn ddarlledu cyn diwedd 2013.
