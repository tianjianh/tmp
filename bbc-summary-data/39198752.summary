[SN]URL[SN]
http://web.archive.org/web/20170308014318/http://www.bbc.co.uk/newyddion/39198752

[SN]TITLE[SN]
URC'n canslo 200 tocyn Cymru v Iwerddon

[SN]FIRST-SENTENCE[SN]
Mae Undeb Rygbi Cymru'n canslo 200 o docynnau ar gyfer gêm y Chwe Gwlad rhwng Cymru ag Iwerddon nos Wener am eu bod wedi eu gwerthu gan gwmni answyddogol.

[SN]RESTBODY[SN]
Dywed yr undeb fod y tocynnau ar gyfer y gêm yn Stadiwm Principality wedi eu gwerthu yn groes i dermau gwerthiant.
Ychwanegodd yr undeb ei bod wedi sicrhau gorchymyn llys i atal cwmni Evental Ltd rhag torri eu rheolau.
Mae'r undeb yn awgrymu y dylai cefnogwyr sydd wedi prynu tocynnau sicrhau eu bod wedi eu prynu o ffynonellau swyddogol.
Dywed termau gwerthu tocynau Undeb Rygbi Cymru na chaiff y tocynnau eu gwerthu am fwy na'u gwerth yn unlle arall heblaw am wefan Seatwave.
Yr unig ffynonellau swyddogol eraill yw drwy gwmni Events International, drwy glybiau'r undeb a drwy bartner teithio swyddogol URC, Gullivers Sports Travel.
Ychwanegodd yr undeb y byddai'n cynorthwyo unrhyw un sydd wedi "prynu'r tocynnau yn ddiffuant."
