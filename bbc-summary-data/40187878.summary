[SN]URL[SN]
http://web.archive.org/web/20170608002222/http://www.bbc.com/newyddion/40187878

[SN]TITLE[SN]
Dyn o Ddinbych yn gwadu cyhuddiad o gaethwasiaeth

[SN]FIRST-SENTENCE[SN]
Mae dyn 53 oed o Ddyffryn Clwyd wedi gwadu cyhuddiad o drosedd yn ymwneud â chaethwasiaeth.

[SN]RESTBODY[SN]
Cafodd y cyhuddiad yn erbyn Richard Howatson, gweithiwr ffarm o Ddinbych, ei ddwyn o dan Ddeddf Caethwasiaeth Modern.
Mae'r cyhuddiad yn honni iddo drefnu neu geisio hwyluso cludiant dynes gyda'r bwriad o'i hecsploetio ar 29 Ionawr.
Fe wnaeth Mr Howatson hefyd bledio'n ddieuog i gyhuddiad o ymosod gyda'r bwriad o gyflawni trosedd ryw.
Fe wnaeth ynadon yn Llandudno ganiatáu mechnïaeth i Mr Howatson, a bydd yn ymddangos yn Llys y Goron Yr Wyddgrug ar 21 Mehefin.
Fe fydd yr achos yn cael ei gynnal drwy gyfrwng y Gymraeg.
