[SN]URL[SN]
http://web.archive.org/web/20170409223028/http://www.bbc.co.uk/newyddion/39544281

[SN]TITLE[SN]
AC yn 'ansicr' am statws y grŵp Ceidwadol yn y Cynulliad

[SN]FIRST-SENTENCE[SN]
Mae Aelod Cynulliad Ceidwadol Mynwy, Nick Ramsay, wedi dweud wrth BBC Cymru nad yw'n gwybod bellach a yw'n aelod o grŵp Ceidwadol yn y Cynulliad yn dilyn digwyddiadau'r wythnos ddiwethaf.

[SN]RESTBODY[SN]
Ddydd Iau, cyhoeddodd un o aelodau UKIP yn y Cynulliad, Mark Reckless, ei fod yn gadael y blaid, ac yn ymuno â grŵp y Ceidwadwyr.
Ond ddiwrnod yn ddiweddarach, dywedodd ffynhonnell o Geidwadwyr y DU fod ACau'r blaid wedi "peryglu" eu safleoedd wrth ganiatáu i Mark Reckless ymuno â nhw.
Fe adawodd Mr Reckless y Blaid Geidwadol er mwyn ymuno ag UKIP yn 2014, gan fynd ymlaen i gadw gafael ar ei etholaeth, Rochester a Strood mewn isetholiad ym mis Tachwedd y flwyddyn honno, cyn colli'r sedd yn etholiad cyffredinol Mai 2015.
Ar raglen Sunday Supplement ar BBC Radio Wales fore Sul, dywedodd Mr Ramsay fod y sefyllfa'n ddryslyd: "Ydw i'n aelod o'r Grŵp Ceidwadol Cymreig neu a ydw i'n aelod o ryw fath o grŵp annibynnol hybrid?"
"Mae wedi codi'r un faint o gwestiynau ac y mae wedi ei ateb, ac yn fy marn i, dwi'n credu bod angen eglurder ar hyn achos bydd yna ddryswch fel arall.
"Mae gyda ni nawr aelod yn y grŵp Ceidwadol sydd ddim yn aelod o'r blaid - mae honno'n sefyllfa ryfedd."
Dywedodd hefyd na fyddai gweinidog o Swyddfa Cymru'n fodlon cwrdd â'r grŵp Ceidwadol tra bod Mr Reckless yn aelod.
Mynnodd arweinydd y Ceidwadwyr Andrew RT Davies nad oedd y cyfansoddiad wedi ei atal er mwyn croesawu Mr Reckless i'r grŵp, a bod y grŵp wedi cytuno'n "unfrydol" i'w groesawu.
