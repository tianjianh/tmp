[SN]URL[SN]
http://web.archive.org/web/20170713033522/http://www.bbc.com/newyddion/40585102

[SN]TITLE[SN]
Degau'n protestio yn Noc Penfro wedi 'helynt' Cil-maen

[SN]FIRST-SENTENCE[SN]
Mae degau o bobl wedi bod yn protestio tu fas i swyddfeydd Cyngor Sir Penfro yn Noc Penfro brynhawn Mercher.

[SN]RESTBODY[SN]
Daw'r brotest wedi i'r heddlu gael eu galw i "helynt sylweddol" ym mhentref Cil-maen yn y sir nos Fawrth.
Mae'n debyg bod pobl leol yn credu bod troseddwr yn byw yn y pentref.
Dywedodd Cyngor Sir Penfro ddydd Mercher eu bod "wedi cau'r swyddfa achos pryderon am ddiogelwch ein staff".
Dywedodd Heddlu Dyfed-Powys bod swyddogion yn bresennol ar Stryd Argyle, Doc Penfro, ble mae'r dorf wedi dod at ei gilydd.
Mewn datganiad, dywedodd y llu bod y plismyn yn siarad â'r protestwyr ac yn trafod eu pryderon.
Yn ôl adroddiadau o'r safle, mae rhai yn y dorf dweud na fyddan nhw'n gadael nes eu bod yn cael "atebion".
Fe gaeodd y cyngor y swyddfeydd yn gynnar am 15:00.
Yn gynharach, dywedodd yr heddlu bod torf wedi ymgasglu yng Nghil-maen tua 21:30 nos Fawrth wedi adroddiadau ar gyfryngau cymdeithasol.
Daeth digwyddiad nos Fawrth i ben ar ôl tua chwe awr wedi i'r heddlu orchymyn y dorf i wasgaru. Chafodd neb ei arestio.
