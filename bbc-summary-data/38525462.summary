[SN]URL[SN]
http://web.archive.org/web/20170106001129/http://www.bbc.co.uk/newyddion/38525462

[SN]TITLE[SN]
Gwasanaeth ffrydio cerddoriaeth Apton wedi ei hacio

[SN]FIRST-SENTENCE[SN]
Mae gwasanaeth ffrydio cerddoriaeth Cymraeg Apton, gafodd ei lansio ychydig ddyddiau cyn y Nadolig, wedi cael ei hacio.

[SN]RESTBODY[SN]
Mae perchnogion y cwmni wedi derbyn nodyn yn gofyn am ryw £200 i'w roi yn ôl ar-lein.
Ar wefan y gwasanaeth mae'r neges ganlynol ar hyn o bryd: "Mae gweinydd Apton wedi'i hacio yn anghyfreithlon ac felly bydd rhaid i ni dynnu'r gweinydd all-lein am gyfnod. "
'Ymddiheuriadau am unrhyw anghyfleustra.'
Yn ôl Dafydd Roberts o gwmni recordiau Sain, un o'r cwmniau  sydd y tu ôl i'r fenter, does dim perygl i fanylion banc unrhyw un o'r 1,300 o ddefnyddwyr sydd wedi cofrestru i ddefnyddio'r gwasanaeth.
Dywedodd: "Mae'n ymddangos mai nid ni yw'r unig gwmni i ddioddef fel hyn, a dwi'n gweld fod o leiaf 16 cwmni arall wedi talu swm tebyg yn barod.
"Mae'n hynod o rwystredig. Mae wedi bod yn fisoedd lawer o waith caled, ac mae fel rhywun yn torri i mewn i'ch cartref. Rydym wedi cysylltu gyda'r heddlu."
Eu bwriad, meddai, yw talu'r arian sydd wedi ei hawlio mewn arian digidol 'Bitcoin', ond fe all gymryd o leiaf wythnos i ail gychwyn y gwasanaeth.
