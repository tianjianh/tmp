[SN]URL[SN]
http://web.archive.org/web/20170321011232/http://www.bbc.co.uk/newyddion/39320345

[SN]TITLE[SN]
Theresa May yn cadarnhau Bargen Ddinesig Bae Abertawe

[SN]FIRST-SENTENCE[SN]
Mae Theresa May wedi ymweld â Chymru ddydd Llun i arwyddo cynllun allai greu dros 9,000 o swyddi a denu buddsoddiad o £1.3bn yn ardal Abertawe.

[SN]RESTBODY[SN]
Yn ystod ei hymweliad mae prif weinidog y DU yn cyfarfod prif weinidog Cymru, Carwyn Jones, yn ogystal â chynrychiolwyr o nifer o fusnesau a sectorau.
Byddai Bargen Ddinesig Bae Abertawe yn hybu technoleg ddigidol a gwelliannau mewn meysydd fel gofal iechyd ac ynni.
Bwriad y cytundeb yw creu miloedd o swyddi a denu £2bn yn rhagor o fuddsoddiad dros 15 mlynedd.
Daw ymweliad Theresa May â Chymru ar yr un diwrnod a chyhoeddi dyddiad pan fydd Llywodraeth y DU yn gweithredu Erthygl 50 - sef teclyn cyfreithiol o fewn Cytundeb Lisbon 2009 sy'n galluogi i wledydd adael yr Undeb Ewropeaidd.
Bydd Erthygl 50 yn cael ei gweithredu ar 29 Mawrth.
Bydd y prosiectau ar draws ardaloedd Abertawe, Sir Gâr, Castell-nedd Port Talbot a Sir Benfro yn cynnwys:
Bydd £241m o arian y cynllun yn dod gan lywodraethau Cymru a'r DU, £360m gan gyrff cyhoeddus eraill - cynghorau, addysg uwch a'r Undeb Ewropeaidd - a £673m gan gwmnïau preifat.
Dywedodd Mrs May: "Mae'r cytundeb yn esiampl wych o beth all gael ei gyflawni pan mae Llywodraeth y DU, Llywodraeth Cymru ac awdurdodau lleol yn gweithio gyda'i gilydd i sicrhau bargen sydd o fudd i'r ddinas a Chymru gyfan."
Fe ddywedodd Mr Jones y byddai'r fargen ddinesig yn "sicrhau swyddi a thwf economaidd i bob cwr o'r de-orllewin".
"Mae hyn yn dangos ymarferoldeb bargeinion dinesig ar gyfer gwahanol rannau o Gymru, ac rydyn ni am weld hyn yn digwydd yn y gogledd hefyd," meddai.
"Rydyn ni'n croesawu ymrwymiad Llywodraeth y Deyrnas Unedig yn y gyllideb ddiweddar i Fargen Dwf Gogledd Cymru, ac fe fyddwn yn symud ymlaen gyda'r trafodaethau ar y cynigion."
Dywedodd AC Plaid Cymru, Dr Dai Lloyd, ei fod yn croesawu'r fargen fel "cyfle unigryw i ddatblygu cyfleon economaidd yn yr ardal."
Ond ychwanegodd mai "un prosiect o nifer sydd angen eu delifro" yw'r fargen.
"Mae angen i Lywodraeth y DU gymryd camau 'mlaen o ran delifro Morlyn Llanw Bae Abertawe, a thrydaneiddio'r rheilffordd i Abertawe - rhannau allweddol yn jig-sô newid tirlun economaidd de orllewin Cymru."
Mae disgwyl i'r trafodaethau rhwng Mrs May a Mr Jones ganolbwyntio ar sut all pob rhan o'r DU, gan gynnwys Cymru, geisio gwneud y mwyaf o'r cyfleoedd fydd yn codi yn sgil Brexit.
"Mae gan brifysgolion Cymru eisoes enw ardderchog yn rhyngwladol, gan ddenu myfyrwyr o dramor ac arwain mewn prosiectau ymchwil yma a thu hwnt," meddai Mrs May.
"Rydw i hefyd am i Gymru fod ar flaen y gad o ran gwyddoniaeth ac arloesi - fel sy'n cael ei ddangos gyda'r fargen ddinesig nodedig i Abertawe heddiw."
