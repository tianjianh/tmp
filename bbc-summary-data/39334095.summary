[SN]URL[SN]
http://web.archive.org/web/20170321011232/http://www.bbc.co.uk/newyddion/39334095

[SN]TITLE[SN]
Hysbyseb panel iaith yn 'gamgymeriad' medd gweinidog

[SN]FIRST-SENTENCE[SN]
Mae Llywodraeth Cymru wedi dweud mai camgymeriad oedd cyhoeddi hysbyseb yn datgan mai dim ond un o wyth aelod o banel cynghori ar y Gymraeg ddylai orfod siarad yr iaith.

[SN]RESTBODY[SN]
Cafodd hysbyseb ei chyhoeddi yn gwahodd pobl i fod yn rhan o Gyngor Partneriaeth y Gymraeg yr wythnos diwethaf.
Ond dywedodd AC Arfon, Siân Gwenllïan, bod yr hysbyseb yn "annerbyniol", gan ddweud bod angen i'r "mwyafrif" o aelodau'r panel fod yn gallu siarad Cymraeg.
Mewn llythyr at yr AC Plaid Cymru, fe wnaeth Gweinidog y Gymraeg, Alun Davies ymddiheuro am y camgymeriad.
Dywedodd nad "y bwriad" oedd bod un siaradwr Cymraeg ar y panel, ac ychwanegodd y byddai medru'r Gymraeg yn sgil hanfodol i saith aelod o'r panel, ac yn ddymunol i'r aelod arall.
Mae'r hysbyseb yn cael ei hail ysgrifennu.
