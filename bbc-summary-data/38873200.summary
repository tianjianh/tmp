[SN]URL[SN]
http://web.archive.org/web/20170205160546/http://www.bbc.co.uk/newyddion/38873200

[SN]TITLE[SN]
Dyn 18 oed wedi ei saethu'n farw yn Llanbedrog ger Pwllheli

[SN]FIRST-SENTENCE[SN]
Mae pedwar o ddynion wedi cael eu harestio wedi i ddyn gael ei saethu'n farw mewn pentre' ger Pwllheli.

[SN]RESTBODY[SN]
Bu'r dyn 18 oed farw mewn cerbyd ym maes parcio tafarn y Llong yn Llanbedrog fore Sul.
Mae'n debyg fod y dyn, oedd yn dod o'r ardal, yn heliwr brwd.
Cafodd yr heddlu eu galw i'r safle ychydig wedi hanner nos bore dydd Sul.
Mae teulu'r dyn, yn ogystal Ã¢'r crwner, wedi cael eu hysbysu.
Dywedodd cynghorydd lleol bod y digwyddiad wedi ysgwyd y gymuned.
"Wnes i erioed feddwl pan godais i'r bore 'ma - bore Sul braf - y byddwn i'n clywed newyddion trist am fachgen ifanc yn colli'r dydd," meddai Angela Russell.
"Dwi a'r gymuned mewn sioc ddifrifol o glywed y fath newydd."
Fe ddywedodd dyn ifanc sy'n byw'n lleol wrth y BBC ei fod wedi gweld y goleuadau glas yn y pentre' fore Sul, ond nad oedd o wedi dychymygu bod y digwyddiad yn un difrifol.
"Dydy rhywun ddim yn disgwyl o mewn cymuned fel hon," meddai Will Paice.
"Mae hi mor agos, pawb yn nabod ei gilydd. Mae'n hitio'n galed pan mae'n digwydd mewn rhywle fel hyn."
Un sy'n byw ger y dafarn yw Catrin Hughes, a dywedodd wrth Cymru Fyw:
"Mi glywson ni'r siren ychydig wedi 12:00, o gwmpas hanner nos. Roedden ni'n meddwl mai damwain ffordd oedd hi am fod y lonydd mor gul.
"Doedden ni heb glywed dim mwy wedyn."
Ychwanegodd: "Mae hi'n dafarn dawel fel arfer, mae yna bump i wyth yn yfed yn y bar top ac ma' pawb yn nabod pawb, yn enwedig yr adeg yma o'r flwyddyn."
Dywedodd Heddlu'r Gogledd eu bod yn awyddus i siarad ag unrhyw un oedd yn yr ardal nos Sadwrn a welodd "nifer o ddynion mewn cerbyd Land Rover Discovery ar y safle".
