[SN]URL[SN]
http://web.archive.org/web/20170503230447/http://www.bbc.co.uk/newyddion/39794316

[SN]TITLE[SN]
Lladd-dy'n mynd i'r wal yn 'costio arian i ffermwyr'

[SN]FIRST-SENTENCE[SN]
Mae tranc yr unig ladd-dy'n Sir Benfro oedd yn derbyn gwartheg i'w lladd wedi bod yn "ergyd drom" i'r diwydiant, meddai ffermwyr.

[SN]RESTBODY[SN]
Aeth y cwmni tu ôl i fenter y lladd-dy, Emcol 2008 Ltd, i'r wal ym mis Ionawr 2016 gyda dyledion o £660,000 i dros 230 o gredydwyr.
Dywedodd un cyfarwyddwr fod hyn wedi digwydd o achos costau cynyddol a dyledion ariannol i'r cwmni.
Disgrifiodd John Sollis, ffermwr llaeth o Drefdraeth, gau'r lladd-dy fel "trychineb" i bobl yr ardal oedd yn aros i gael arian gan y cwmni.
Mae dogfennau yn Nhŷ'r Cwmnïau'n dangos fod £107,000 yn ddyledus gan y lladd-dy i un gwerthwr da byw, tra bo symiau pum ffigwr yn ddyledus i eraill yn yr ardal.
Yn ei adroddiad, mae diddymwr y cwmni, Gary Stones yn dweud fod taliadau i gredydwyr oedd heb eu gwarantu yn "dibynnu'n llwyr ar gasglu'r dyledion llyfrau Gwyddelig".
Dywed yr adroddiad fod bron i £470,000 yn ddyledus i Emcol gan gwmni o'r enw Darcy Meats o Iwerddon.
Mae bron i £15,000 yn ddyledus i John Sollis gan Emcol.
Dywedodd Mr Sollis: "Roedd yn drychineb o ran maint yr arian sydd wedi ei golli yn yr ardal a nawr heb ladd-dy i anfon stoc iddo...rhaid i stoc fynd yn bellach i ffwrdd ac mae hyn yn costio arian i ni."
Mae'r lladd-dy agosaf yn Cross Hands, Sir Gaerfyrddin.
Mae ychydig dros £1000 yn ddyledus i lywydd undeb yr NFU, Stephen James, sydd yn dweud fod colli'r lladd-dy'n "ergyd enfawr" gan ei fod yn trin da byw oedd wedi eu hanafu.
Esboniodd fod unrhyw dda byw sydd wedi eu hanafu nawr yn gorfod cael eu saethu ar y fferm, gan olygu colledion i ffermwyr.
Dywedodd un o gyfarwyddwyr Emcol, Helen Lewis, fod cwymp y lladd-dy o achos "ffigwr sylweddol o arian" oedd yn ddyledus i'r cwmni gan gwmni o'r Iwerddon, a'r "costau cynyddol o redeg lladd-dy".
Ychwanegodd fod ganddi "pob cydymdeimlad" gyda'r ffermwyr oedd wedi colli arian "ac roedd hi'n adnabod llawer yn bersonol."
