[SN]URL[SN]
http://web.archive.org/web/20170228231946/http://www.bbc.co.uk/newyddion/39120181

[SN]TITLE[SN]
Teyrnged wedi marwolaeth dyn 37 oed ym Mhort Talbot

[SN]FIRST-SENTENCE[SN]
Mae teyrnged wedi ei rhoi i ddyn 37 oed o Bort Talbot fu farw yn oriau mân fore Llun.

[SN]RESTBODY[SN]
Cafodd Marcus Sheppard o ardal Castell-nedd ei ddarganfod gydag anafiadau difrifol ar Heol Dalton yn y dref ar 27 Chwefror.
Dywedodd yr heddlu bod dyn 33 oed gafodd ei arestio bellach wedi ei gyhuddo o lofruddio, a bydd yn ymddangos yn y llys ddydd Mercher.
Mewn datganiad, dywedodd teulu Mr Sheppard ei fod yn "fab, partner a thad gyda chalon enfawr" a bod ei farwolaeth yn "gadael bwlch enfawr gyda'i deulu a'i ffrindiau".
Ychwanegodd y datganiad y byddai "colled ar ei ôl am byth".
Mae'r heddlu yn parhau i apelio am wybodaeth am y digwyddiad rhwng 01:15 a 01:45.
