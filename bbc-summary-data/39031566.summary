[SN]URL[SN]
http://web.archive.org/web/20170221040357/http://www.bbc.co.uk/newyddion/39031566

[SN]TITLE[SN]
Athro o Gymru wedi'i wrthod o'r Unol Daleithiau

[SN]FIRST-SENTENCE[SN]
Mae'r Unol Daleithiau wedi gwrthod mynediad i athro Mwslimaidd o Gastell-nedd Port Talbot oedd yn ceisio ymweld â'r wlad ar drip ysgol.

[SN]RESTBODY[SN]
Roedd Juhel Miah wedi hedfan i Reykjavik yng Ngwlad yr Iâ gydag Ysgol Gyfun Llangatwg, ble roedden nhw yn dal awyren ymlaen i Efrog Newydd.
Ond cyn i'r awyren adael ar 16 Chwefror cafodd ei gymryd oddi arno gan swyddogion diogelwch.
Mae BBC Cymru wedi gofyn am sylw gan Lysgenhadaeth yr Unol Daleithiau yn Llundain am sylw.
Mae Cyngor Castell-nedd Port Talbot wedi ysgrifennu at y llysgenhadaeth yn mynegi eu "siomedigaeth" am driniaeth Mr Miah.
Dywedodd y cyngor bod gan yr athro fisa cymwys i deithio i'r Unol Daleithiau.
Bu'n rhaid i'r trip barhau heb Mr Miah, sy'n athro mathemateg yn yr ysgol, ac maen nhw bellach wedi dychwelyd adref.
Ychwanegodd y cyngor nad oedd chwaith wedi cael mynediad i lysgenhadaeth yr Unol Daleithiau yn Reykjavik.
"Does dim rheswm boddhaol wedi cael ei roi am wrthod mynediad i'r Unol Daleithiau - yn y maes awyr yng Ngwlad yr Iâ nac yn y llysgenhadaeth," meddai llefarydd ar ran y cyngor.
"Yn ddealladwy, mae'n teimlo wedi'i fychanu ac yn drist am yr hyn sy'n ymddangos yn wahaniaethu heb gyfiawnhad."
Ar 27 Ionawr fe wnaeth Arlywydd yr Unol Daleithiau, Donald Trump arwyddo gorchymyn gweithredol i atal ffoaduriaid a phobl o saith gwlad rhag cael mynediad i'r wlad.
Wythnos yn ddiweddarach fe wnaeth barnwr wahardd y gorchymyn - penderfyniad gafodd ei gymeradwyo mewn gwrandawiad llys apêl yn San Francisco.
