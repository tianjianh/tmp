[SN]URL[SN]
http://web.archive.org/web/20170106001129/http://www.bbc.co.uk/newyddion/38520687

[SN]TITLE[SN]
Partner newydd i gynllun Cylchffordd Cymru

[SN]FIRST-SENTENCE[SN]
Mae cwmni Cylchffordd Cymru sy'n ceisio adeiladu trac rasio yng Nglyn Ebwy wedi datgelu parter busnes newydd.

[SN]RESTBODY[SN]
Mae gan Extreme Sports Company sianel chwaraeon arlein sy'n cyrraedd 68 o wledydd ac yn trefnu digwyddiadau.
Yn ogystal â'r trac rasio beiciau modur, mae'r argymhellion newydd yn cynnwys traciau beicio mynydd, parc BMX, cyngherddau a safle sgïo dan do.
Roedd gweinidogion Llywodraeth Cymru wedi gofyn i benaethiaid i wneud mwy o waith ar y prosiect cyn y byddai modd cefnogi'r cynllun.
Cafodd Extreme ei lansio yn 1995, a bellach maent yn dweud bod eu darllediadau yn cyrraedd 400 miliwn o bobl y mis.
Yn ôl Alistair Gosling, cadeirydd a phrif weithredwr Extreme: "Gyda thwf a'r diddordeb yr ydym yn ei weld yn ein sector, mae'n wych cyhoeddi y lleoliad hwn, sy'n cyfuno casgliad o chwaraeon, adloniant a phrofiadau hamdden unigryw, nas gwelwyd o'r blaen."
Roedd Cylchffordd Cymru yn addo creu hyd at 6,000 o swyddi ym Mlaenau Gwent drwy adeiladu trac gyda sawl gwesty ac unedau busnes.
Mae'r cynllun hwn yn addo mwy o ddigwyddiadau chwaraeon a hamdden, gan gynnwys cyfleusterau trampolin, parc sglefrio, ardal rhithwirionedd a llwyfan ar gyfer cerddoriaeth fyw.
Dywedodd Martin Whitaker, Prif Weithredwr Cylchffordd Cymru: "Y bwriad yw darparu llawer mwy na chyfleusterau rasio yn unig; fe fydd yn safle ar gyfer hamdden a busnes 365 diwrnod y flwyddyn."
Mae'r partneriaid yn honni y gallai'r datblygiad ddenu 750,000 y flwyddyn gan roi hwb gwerth £50m i economi Cymru yn flynyddol.
Ond, mae'r rhai sydd y tu ôl i Gylchffordd Cymru yn dal angen cyrraedd cytundeb gyda Llywodraeth Cymru am gefnogaeth ariannol i'r prosiect, unwaith y bydd y trac wedi ei adeiladu.
Mae Cylchffordd Cymru yn dweud eu bod yn cyfarfod swyddogion yn wythnosol ers misoedd.
Roedd yna bryderon na fyddai'r prosiect yn llwyddo i ddenu cymaint o ymwelwyr a'r hyn oedd wedi ei amcangyfrif.
MotoGP oedd yr unig ddigwyddiad oedd wedi ei gadarnhau, gyda'r hawliau yn parhau tan 2024.
Fe allai'r datblygiad yma olygu mwy o ymwelwyr i'r safle, gan o bosib agor y digwyddiad i gynulleidfa arlein ar draws y byd.
Y banciwr Kleinwort Benson sy'n cefnogi Extreme, ac ymunodd gyda phrosiect Cylchffordd Cymru ddiwedd y llynedd fel ymgynghorydd.
Ni fydd Extreme yn cyfrannu unrhyw arian tuag at y gwaith o adeiladu'r trac, ond yn gweithio ar farchnata gan gynnwys ar blatfformau cymdeithasol er mwyn denu mwy o ymwelwyr.
