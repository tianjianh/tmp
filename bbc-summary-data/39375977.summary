[SN]URL[SN]
http://web.archive.org/web/20170324185713/http://www.bbc.co.uk/newyddion/39375977

[SN]TITLE[SN]
Stephanie Booth: Marwolaeth ddamweiniol

[SN]FIRST-SENTENCE[SN]
Mae cwest yn Rhuthun wedi clywed sut cafodd dynes fusnes adnabyddus ei gwasgu i farwolaeth pan gollodd reolaeth ar dractor yr oedd yn ei ddefnyddio i dorri gwair ger ei chartref.

[SN]RESTBODY[SN]
Roedd Stephanie Booth yn rheoli nifer o westai yng ngogledd ddwyrain Cymru, ac fe ddaeth i lygaid y cyhoedd yn dilyn y gyfres deledu Hotel Stephanie yn 2009.
Fe ganwyd Mrs Booth fel Keith Hull yn 1946, ac fe gafodd lawdriniaeth ailbennu rhywedd yn 1982.
Fe ddywedodd crwner Gogledd Ddwyrain a Chanolbarth Cymru, John Gittins, mai ei gŵr, David Booth, oedd y diwethaf i'w gweld ar 18 Medi y llynedd, yn eu cartref yn Llangar, ger Corwen.
Ar y pryd, roedd Mrs Booth yn defnyddio tractor i dorri gwair, ond pan fethodd â dychwelyd i'r tŷ, aeth David Booth allan i chwilio am ei wraig, ond fe ddaeth o hyd iddi tua phedwar metr oddi wrth ei thractor, yn gorwedd ar y ddaear.
Dywedodd PC Richard Davies, sy'n ymchwilydd gwrthdrawiad fforensig gyda Heddlu Gogledd Cymru, wrth y crwner ei fod yn credu fod Mrs Booth bod yn torri glaswellt yn agos at ymyl y trac ar gae serth, ac ei bod wedi troi ar ei hochr, ac yna bod y tractor wedi ei chanlyn i lawr y rhiw.
"Mae'n debygol bod Mrs Booth wedi disgyn oddi ar y tractor, a'i fod wedi rholio dros ei phen, at y man lle y gorweddai" meddai PC Davies.
Dywedwyd wrth y crwner fod Mrs Booth wedi dioddef nifer o anafiadau, gan gynnwys anaf i'w aorta. Dywedodd y crwner fod anafiadau yn golygu y byddai ei marwolaeth wedi bod yn gyflym iawn.
Clywodd y crwner fod archwiliad wedi methu dod o hyd i unrhyw ddiffygion mecanyddol a fyddai wedi cyfrannu at y ddamwain.
Cofnododd y crwner gasgliad o farwolaeth ddamweiniol.
