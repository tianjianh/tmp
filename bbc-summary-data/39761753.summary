[SN]URL[SN]
http://web.archive.org/web/20170501033155/http://www.bbc.com/newyddion/39761753

[SN]TITLE[SN]
Arestio pump ar amheuaeth o lofruddiaeth yn Y Rhyl

[SN]FIRST-SENTENCE[SN]
Mae dyn 43 oed a phedwar o lanciau rhwng 15 a 17 oed wedi cael eu harestio ar amheuaeth o lofruddiaeth yn dilyn digwyddiad yn Y Rhyl yn oriau man y bore.

[SN]RESTBODY[SN]
Cafodd yr heddlu eu galw tua 03:00 i gyfeiriad yn Rhodfa Tywysog Edward ar ôl adroddiadau o ffrwgwd.
Cafodd dyn 37 oed o ardal Manceinion oedd wedi ei drywanu ei drin gan barafeddygon ond bu farw yn Ysbyty Glan Clwyd, Bodelwyddan,  yn ddiweddarach.
Mae tri o ddynion eraill yn derbyn triniaeth, ond nid yw eu bywydau mewn peryg.
Mae dyn 43 oed o'r Rhyl yn cael ei holi yng ngorsaf yr heddlu Wrecsam, ynghyd â bechgyn 16 a 15 oed, gafodd eu harestio ar amheuaeth o lofruddiaeth yn gynharach fore Sul.
Bnawn Sul cyhoeddodd yr heddlu eu bod wedi arestio dau arall, bechgyn 16 a 17 oed, hefyd ar amheuaeth o lofruddiaeth.
Mae heddlu fforensig yn parhau i archwilio'r ardal.
Dywedodd yr uwcharolygydd Sian Beck: "Mae ein teimladau gyda theulu'r dioddefwr yn yr amser anodd yma.
"Mae ymchwiliad llawn yn cael ei gynnal ac mae tri dyn o ardal y Rhyl wedi eu harestio ar amheuaeth o lofruddiaeth, ac mae pump o ddynion o tu allan i ranbarth Heddlu'r Gogledd wedi eu harestio ar amheuaeth o ffrwgwd ac anafu."
"Rwy'n awyddus i sicrhau'r cyhoedd i beidio â dychryn o weld rhagor o blismyn yn ardal y Rhyl wrth i'r ymchwiliad fynd rhagddo."
Mae'r pum dyn sydd wedi eu harestio ar amheuaeth o ffrwgwd ac anafu yn cael eu holi yng ngorsaf yr heddlu Llanelwy.
Mae'r heddlu hefyd yn apelio i unrhyw un sydd â gwybodaeth i gysylltu â nhw ar 101 neu yn ddienw ar 0800 555 111.
