[SN]URL[SN]
http://web.archive.org/web/20170103055704/http://www.bbc.co.uk/newyddion/38490295

[SN]TITLE[SN]
Paul Clement wedi'i gadarnhau fel rheolwr nesaf Abertawe

[SN]FIRST-SENTENCE[SN]
Mae Paul Clement, rheolwr cynorthwyol Bayern Munich, wedi cytuno ar gytundeb dwy flynedd a hanner i reoli'r Elyrch.

[SN]RESTBODY[SN]
Yn gynharach ddydd Llun fe roddodd y clwb o'r Almaen ganiatâd i Paul Clement, 44 oed, i siarad ag Abertawe.
Cafodd Clement gyfweliad am y swydd ym mis Hydref cyn i Bob Bradley afael yn yr awennau yn dilyn ymadawiad y prif hyfforddwr Francesco Guidolin.
Paul Clement felly fydd trydydd rheolwr Abertawe y tymor hwn. Y disgwyl yw y bydd e'n bresennol yn y gêm rhwng Crystal Palace a'r Elyrch yn Selhurst Park nos Fawrth.
Tan fis Chwefror 2016 roedd Mr Clement yn rheoli tîm Derby County a chyn hynny bu'n rheolwr cynorthwyol ar dimau Chelsea a Real Madrid.
Mae'r Elyrch wedi colli eu pedair gêm ddiwethaf gan gynnwys yr un ddydd Sadwrn adref yn erbyn Bournemouth.
.
