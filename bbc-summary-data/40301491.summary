[SN]URL[SN]
http://web.archive.org/web/20170616142311/http://www.bbc.co.uk/newyddion/40301491

[SN]TITLE[SN]
Ymgynghori pellach ar gau cartref gofal yn Aberystwyth

[SN]FIRST-SENTENCE[SN]
Mae cynghorwyr yng Ngheredigion wedi argymell y dylai'r cyfnod o ymgynghori cyn penderfynu a ddylid cau cartref preswyl yn Aberystwyth gael ei ymestyn o wyth i 12 wythnos.

[SN]RESTBODY[SN]
Dywedodd adroddiad gan swyddogion y sir y dylid cau cartref Bodlondeb, ond mae'r cyngor eto i wneud penderfyniad terfynol ynglŷn â hynny.
Penderfynodd y pwyllgor cymunedau iachach ddydd Gwener i argymell y dylai'r penderfyniad ynglŷn ag ymgynghori i gau'r cartref gael ei wneud gan y cyngor llawn, yn hytrach na'r cabinet.
Mae'r cabinet i fod i gwrdd ar 20 Mehefin lle mae disgwyl i gais gael ei wneud i drosglwyddo'r penderfyniad terfynol o ddwylo'r Cabinet i'r Cyngor llawn.
Bu'r cyngor yn ceisio gwerthu cartref Bodlondeb, sy'n cyflogi 33 o staff, ers dwy flynedd.
Mae'r safle yn costio £400,000 y flwyddyn i'w gynnal, ac mae angen gwaith adnewyddu ar yr adeilad yn ôl adroddiad gan swyddogion y sir.
Dywedodd undeb y GMB y bydd cau'r cartref yn creu "gwagle mawr" yn y gofal sy'n cael ei gynnig yng nghanolbarth Cymru.
Ar hyn o bryd mae gan Bodlondeb 13 o drigolion - 11 yn barhaol a dau dros dro.
Mae gwelyau i 44 yn y cartref, ond dim ond 26 sydd wedi eu cofrestru, gan nad yw'r gweddill yn cyd-fynd â'r safonau angenrheidiol.
Mae Bodlondeb hefyd yn gallu cynnig gofal dyddiol i hyd at bump o bobl. Ar hyn o bryd mae un person yn mynd yno dau ddiwrnod bob wythnos.
Dywedodd Cyngor Ceredigion bod llefydd gwag mewn cartrefi eraill yn y sir, a bod hyn yn ei dro yn adlewyrchu'r newid sydd wedi bod yn natur gofal yr henoed.
Yn gyffredinol, yn ôl yr adroddiad, mae pobl yn hŷn wrth symud i ofal preswyl, a hynny gyda gofynion mwy cymhleth.
