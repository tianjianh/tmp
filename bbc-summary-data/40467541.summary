[SN]URL[SN]
http://web.archive.org/web/20170702003539/http://www.bbc.co.uk/newyddion/40467541

[SN]TITLE[SN]
Seland Newydd 21-24 Y Llewod

[SN]FIRST-SENTENCE[SN]
Mae breuddwyd y Llewod o ennill y gyfres yn Seland Newydd yn dal yn fyw wedi iddyn nhw guro'r Crysau Duon yn yr ail brawf.

[SN]RESTBODY[SN]
Bu'n rhaid i'r Crysau Duon chwarae rhan helaeth o'r gêm gydag 14 dyn, wedi i Sonny Bill Williams weld cerdyn coch am dacl fudr ar Maro Itoje yn gynnar yn yr hanner cyntaf.
Roedd y 40 munud cynta'n hesb o geisiau, ac er gwaetha'r fantais i'r Llewod, cyfartal oedd hi ar yr hanner - 9-9.
Roedd hi'n ymddangos fod y gêm yn llithro o afael y Llewod yn yr ail hanner wrth i'r Crysau Duon lwyddo â thair cic gosb drwy droed Beauden Barrett, ac fe ddaeth ergyd arall wrth i Mako Vunipola gael ei anfon i'r gell gosb am dacl hwyr.
Ond yna daeth clamp o gais i'r Llewod wrth i Taulupe Faletau dirio'r bêl, gan ddod â'r tîm yn ôl o fewn pum pwynt i fuddugoliaeth.
Wedi i seithfed cic cosb Barrett roi'r tîm cartref ymhellach ar y blaen, llwyddodd Connor Murray i groesi'r llinell am yr eilwaith, a throsiad Farrell yn dod â'r ddau dîm yn gyfartal unwaith eto - 21-21.
Bedair munud o'r diwedd, llwyddodd Farrell â chic cosb arall gan sicrhau buddugoliaeth dyngedfennol a chadw gobeithion y Llewod o ennill y gyfres yn fyw.
Wedi i Seland Newydd ennill y prawf cyntaf o 30-15, mae hi felly'n gyfartal rhwng y ddau dîm 1-1.
Mewn cyfweliad ar Sky Sports, dywedodd prif hyfforddwr Seland Newydd, Steve Hansen fod y Llewod yn haeddu ennill: "Wnaethon ni ddim helpu'n hunain drwy golli chwaraewr.
"Tra fy mod i'n falch o'n chwaraewyr am chwarae fel yna gydag 14 dyn, roedd y Llewod yn haeddu ennill."
Ac er gwaetha'r dathlu, mae 'na her fawr yn parhau i wynebu'r Llewod.
Bydd y trydydd prawf yn ôl yn Eden Park, Auckland, ddydd Sadwrn nesaf - lle nad yw'r Crysau Duon wedi colli ers 1994.
