[SN]URL[SN]
http://web.archive.org/web/20170122005141/http://www.bbc.com/newyddion/38696886

[SN]TITLE[SN]
Angen 'eglurder' treth tir datganoledig newydd Cymru

[SN]FIRST-SENTENCE[SN]
Mae angen eglurhad "brys" ar oblygiadau datganoli treth stamp i Gymru ar gartrefi sydd ar y ffin gyda Lloegr, yn ôl cyfreithwyr.

[SN]RESTBODY[SN]
Yng Nghymru, bydd y Dreth Trafodiadau Tir yn dod yn lle'r Dreth Stamp ym mis Ebrill 2018.
Mae pobl sy'n prynu cartrefi gyda thir yng Nghymru a Lloegr yn wynebu gorfod talu treth ddwywaith ar wahân.
Dywedodd Llywodraeth Cymru ei fod yn gweithio gyda'r gofrestrfa tir i adnabod pa gartrefi all gael eu heffeithio.
Yn ôl adroddiad i bwyllgor Cynulliad, mae 1,093 o gartref sydd ar y ffin.
Dan y rheolau presennol, bydd rhaid talu'r Dreth Trafodiadau Tir ar y rhan o gartref sydd yng Nghymru, a'r Dreth Stamp yn Lloegr.
Mae hynny wedi codi pryderon am sut y bydd gwerth yn cael ei roi ar y tir.
Yn siarad â rhaglen Sunday Politics Wales y BBC, dywedodd un gyfreithwraig yng Nghroesoswallt nad oes digon o gyfarwyddiadau am sut i roi gwerth ar y tir.
"Dwi'n meddwl bod angen eglurder ar frys gan fy mod yn ymwybodol y bydd angen amser i wneud y gwaith i sicrhau'r eglurder," meddai Emma Wilde.
"Dwi'n meddwl bod angen i ni fod mewn sefyllfa i gael sicrwydd o ran rheolau yn gynnar yn y flwyddyn."
Mae'r Gymdeithas Gyfreithiol wedi dweud bod angen i'r llywodraeth weithio gyda'r gofrestrfa tir i gael sicrwydd erbyn i'r dreth ddod i rym yng Nghymru.
Dywedodd cadeirydd Pwyllgor Cyllid y Cynulliad, Simon Thomas AC bod "angen i'r llywodraeth gael gafael ar hyn oherwydd mae'r broblem yn fwy nag oedd y llywodraeth wedi ei feddwl".
Dywedodd llefarydd ar ran y gofrestrfa tir: "Rydyn ni'n gweithio gyda Llywodraeth Cymru a HMRC i sicrhau sut y gallwn ni gynorthwyo trethdalwyr i ddeall lle yn union mae'r ffin."
Mae Sunday Politics Wales ar BBC One Wales am 11:00, 22 Ionawr.
