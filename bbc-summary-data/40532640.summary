[SN]URL[SN]
http://web.archive.org/web/20170708014124/http://www.bbc.co.uk/newyddion/40532640

[SN]TITLE[SN]
Carchar am 13 mlynedd i athro mosg am ymosodiadau rhyw

[SN]FIRST-SENTENCE[SN]
Mae athro 81 oed o Gaerdydd wedi ei ddedfrydu i 13 mlynedd o garchar am ymosodiadau rhyw ar bedair merch mewn mosg.

[SN]RESTBODY[SN]
Roedd Mohammed Haji Sadiq wedi ymosod ar y plant wrth iddo gynnal gwersi astudio'r Coran.
Clywodd Llys y Goron Caerdydd ei fod wedi "manteisio ar ei sefyllfa" ac roedd wedi cyffwrdd â'r merched yn amhriodol fel ffordd o ddisgyblu'r plant.
Cafwyd Sadiq yn euog o'r troseddau yn dilyn achos ym mis Mehefin.
Yn ôl y dystiolaeth roedd yn cam-drin y plant os oedden nhw'n gwneud camgymeriad wrth ddarllen y Coran.
Fe ddigwyddodd y troseddu dros gyfnod o ddegawd rhwng 1996 a 2006 yn Mosg Madina yn Ffordd Woodville, Caerdydd.
Clywodd y rheithgor yn ei achos fod Sadiq yn defnyddio ffon i daro'r plant, ac y byddai'n bygwth ei ddisgyblion ifanc.
Cafwyd y cyn-athro yn euog o 14 cyhuddiad o ymosodiadau rhyw ar blant ac yn ddieuog ar un cyhuddiad.
Bu Sadiq yn dysgu yn y mosg am 30 mlynedd hyd nes 2006 pan gaeodd yr adeilad yn dilyn tân.
Bydd yn rhaid iddo gofrestru fel troseddwr rhyw am weddill ei oes.
