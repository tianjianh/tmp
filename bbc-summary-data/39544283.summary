[SN]URL[SN]
http://web.archive.org/web/20170410082006/http://www.bbc.co.uk/newyddion/39544283

[SN]TITLE[SN]
Preswylwyr gofal i gael 'cadw mwy o'u harian'

[SN]FIRST-SENTENCE[SN]
Mae rheolau newydd yn dod i rym ddydd Llun i geisio galluogi pobl mewn oed i gadw mwy o'u harian pan yn byw mewn gofal preswyl.

[SN]RESTBODY[SN]
Mae Llywodraeth Cymru'n dweud ei bod yn gwireddu un o'i phrif addewidion, drwy fwy na dyblu'r terfyn sy'n cael ei ddefnyddio cyn codi tâl am ofal cymdeithasol preswyl.
Hyd yn hyn, roedd gan bobl yr hawl i gadw £24,000 o'u cyfalaf pan yn mynd i ofal preswyl, ond mae hynny'n codi ddydd Llun i £30,000.
Nod y llywodraeth, yn unol â'i chynllun pum mlynedd 'Symud Cymru Ymlaen', yw codi'r trothwy i £50,000 yn y pen draw.
Awdurdodau lleol sy'n gyfrifol am ariannu gofal rhywun os yw ei gyfalaf yn llai na £30,000. Os ydyn nhw'n codi swm, bydd hwnnw'n seiliedig ar yr incwm sydd ar gael i'r unigolyn.
Ymysg newidiadau eraill sy'n cael eu cyflwyno mae diystyru'r Pensiwn Anabledd Rhyfel, fel bod dim rhaid i gyn-filwyr ddefnyddio unrhyw ran o'r pensiwn hwn i dalu am eu gofal.
Mae'r llywodraeth yn dweud bod y newidiadau yn rhan o ystod eang o fesurau i wella gofal cymdeithasol yng Nghymru, gan gynnwys buddsoddiad o £55m.
Dywedodd y Gweinidog Gwasanaethau Cymdeithasol, Rebecca Evans: "Mae pobl hŷn, sydd wedi chwarae eu rhan ac wedi cyfrannu'n ariannol ar hyd eu hoes, yn haeddu mwy o degwch.
"Dyna pam y byddwn ni, dros gyfnod y Cynulliad hwn, yn dyblu swm yr arian y caiff pobl hŷn ei gadw pan fyddan nhw mewn gofal.
"Dw i'n falch o allu dweud y caiff pobl gadw £30,000 heb iddo gael ei ddefnyddio i dalu am eu gofal o heddiw ymlaen. Bydd hyn yn cynyddu i £50,000 dros y blynyddoedd nesaf."
Dylai unrhyw rai sy'n meddwl y gallen nhw, neu aelod o'u teulu, elwa ar y trefniadau newydd, gysylltu â'u hawdurdod lleol.
