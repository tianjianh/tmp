[SN]URL[SN]
http://web.archive.org/web/20170520011748/http://www.bbc.co.uk/newyddion/39982452

[SN]TITLE[SN]
Leinster 15-27 Scarlets

[SN]FIRST-SENTENCE[SN]
Roedd yna fuddugoliaeth i'r Scarlets yn Iwerddon nos Wener wrth iddyn nhw drechu Leinster o 12 pwynt yn y Pro 12 a hynny gyda phedwar chwaraewr ar ddeg yn yr ail hanner.

[SN]RESTBODY[SN]
Wrth deithio i Iwerddon roedd y Scarlets yn gwybod y byddai hi'n dipyn o dasg gan ei bod hi'n anarferol i Leinster golli gartref. Ond roedd y Scarlets hefyd wedi ennill pum gêm yn olynol ac felly yn hyderus.
Roedd y Scarlets, yn amlwg, yn barod i gwrdd â'r her wrth iddynt fynd ar y blaen o 21 i 10 ar ddiwedd yr hanner cyntaf wedi i Steff Evans, Aaron Shingler a Gareth Davies sgorio cais yr un. Roedd yna dri trosgais llwyddiannus gan Rhys Patchell.
Ond ar ddiwedd yr hanner cyntaf roedd yna gerdyn coch i Steff Evans am dacl frwnt yn erbyn Garry Ringrose. Felly rhaid oedd i'r Scarlets chwarae'r ail hanner gyda phedwar dyn ar ddeg.
Fe gadwodd Scarlets eu tir yn rhyfeddol ond chwarter awr cyn y diwedd roedd yna gais i Leinster ond dim trosgais. Bum munud wedyn roedd yna gic gosb gan Liam Williams i'r Scarlets gan ddod â'r sgôr i 15 24 a chyn diwedd y gêm cic gosb arall gan Liam Williams a ddaeth â'r sgôr terfynol i 15 27.
Y Scarlets felly yn fuddugol o 12 pwynt. Mi fyddan nhw yn dychwelyd ymhen yr wythnos i rownd derfynol y Pro 12 yn Nulyn.
