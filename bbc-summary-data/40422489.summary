[SN]URL[SN]
http://web.archive.org/web/20170627210455/http://www.bbc.co.uk/newyddion/40422489

[SN]TITLE[SN]
Gorchymyn landlordiaid cymdeithasol i gynnal profion tân

[SN]FIRST-SENTENCE[SN]
Mae landlordiaid cymdeithasol yng Nghymru wedi cael gwybod bod yn rhaid iddyn nhw brofi unrhyw orchudd ar adeiladau aml-lawr, sy'n debyg i'r deunydd gafodd ei ddefnyddio ar dŵr Grenfell.

[SN]RESTBODY[SN]
Cyn hyn, roedd Llywodraeth Cymru wedi awgrymu bod gan landlordiaid ddewis i gynnal y profion.
Ond mae llefarydd bellach wedi dweud wrth BBC Cymru y dylai landlordiaid cymdeithasol - sy'n credu bod cladin ACM (deunydd alwminiwm cyfansawdd) ar eu hadeiladau - eu profi ar frys.
Yn y cyfamser, mae saith bwrdd iechyd Cymru wedi cadarnhau eu bod yn archwilio'u hadeiladau.
Ar hyn o bryd, mae profion yn cael eu cynnal ar orchuddion saith o dyrrau cyngor Abertawe.
Mae gan Gymru 36 bloc o fflatiau sydd a saith llawr neu fwy, sydd at ddefnydd tai cymdeithasol.
Ble mae tyrau tai cymdeithasol Cymru?
Caerdydd - 12
Ynys Môn - 1
Abertawe 14
Sir y Fflint - 3
Torfaen - 2
Merthyr Tudful - 1
Casnewydd - 3
Yn flaenorol, roedd Llywodraeth Cymru wedi dweud wrth BBC Cymru fod Ysgrifennydd cymunedau'r Cabinet, Carl Sargeant "wedi annog awdurdodau oedd eisiau profi cladin i wneud hynny", gan awgrymu mai gwirfoddol oedd yr alwad.
Ond, wrth ymateb i gwestiwn gan BBC Cymru pam nad oedd y profi'n orfodol, dywedodd y Llywodraeth: "Rydym yn dweud wrth bob landlord cymdeithasol i brofi unrhyw adeiladau y maen nhw'n amau sy'n cynnwys ACM.
"Mae'r sefyllfa hon yr un fath ag un Lloegr."
Dywedodd y llefarydd fod landlordiaid cymdeithasol ar draws Cymru wedi rhoi sicrwydd iddyn nhw nad oedd blociau fflatiau yma yn cynnwys deunydd Reynobond PE - y gorchudd a ddefnyddiwyd ar Dŵr Grenfell.
