[SN]URL[SN]
http://web.archive.org/web/20170101062341/http://www.bbc.co.uk/newyddion/37935918

[SN]TITLE[SN]
Datrys dirgelwch yr M4

[SN]FIRST-SENTENCE[SN]
Mae'n un o ffyrdd prysuraf Cymru, ond wrth wibio ar hyd yr M4 ydych chi wedi sylwi bod yna rhywbeth ar goll?

[SN]RESTBODY[SN]
Wrth deithio o'r Gorllewin mae nifer fawr o deithwyr sy'n ymweld â Chaerdydd yn gadael y draffordd ar Gyffordd 32 ger cylchfan Coryton.
I'r rhai sy'n aros ar y draffordd dyw hi ddim yn bosib gadael eto tan i chi gyrraedd Porth Caerdydd. Cyffordd 31 iawn? Nage, Cyffordd 30 yw Porth Caerdydd.
Felly beth ddigwyddodd i Gyffordd 31?
Mae'r ateb yn syml. 'Dyw cyffordd 31 erioed wedi bodoli.
Cafodd caniatâd cynllunio ei roi i ddatblygu Cyffordd 31 ym Medi 1991 gan hen gyngor De Morgannwg, i gysylltu ardal Y Ddraenen (Thornhill) gyda'r M4.
Y bwriad oedd i rannol ddeuoli yr A469 rhwng Caerdydd a Chaerffili er mwyn creu cyswllt addas ar gyfer gogledd y ddinas i'r draffordd.
Erbyn hyn, mae'r caniatâd wedi dod i ben. Cafodd y cynlluniau eu rhoi o'r neilltu gan Gyngor Caerdydd yn 2007.
Er gwaethaf hyn, mae'r Cyngor wedi gwarchod y tir sydd o gwmpas ardal ble byddai Cyffordd 31 wedi cael ei hadeiladu rhag ofn y bydd 'na alw am ffordd gysylltiol rhyw ben yn y dyfodol.
Ond mae'n edrych yn debyg na fydd y gyffordd yn gweld golau dydd yn y dyfodol agos o leiaf.
