[SN]URL[SN]
http://web.archive.org/web/20170529141505/http://www.bbc.co.uk/newyddion/40080901

[SN]TITLE[SN]
Urdd: Diwrnod cyntaf y cystadlu ym Mhen-y-bont

[SN]FIRST-SENTENCE[SN]
Mae disgwyl i filoedd heidio i faes Eisteddfod yr Urdd ym Mhen-coed ar ddiwrnod cyntaf y cystadlu.

[SN]RESTBODY[SN]
Nos Sul cafodd y cyngerdd agoriadol ei gynnal yn y pafiliwn. Ymysg y sêr oedd yn perfformio roedd seren y West End, Sophie Evans, Only Boys Aloud a Dawnswyr Bro Taf.
Mae'r Urdd yn gofyn i ymwelwyr gyrraedd yn gynnar gan y bydd mesurau diogelwch mewn grym yn dilyn ymosodiad Manceinion.
Meddai llefarydd: "Bydd y mesurau yn cynnwys mwy o staff diogelwch a phresenoldeb yr heddlu ar y maes, ynghyd ag archwiliadau bagiau yn y ganolfan groeso.
"Gofynnwn yn garedig i'n hymwelwyr adael digon o amser i gyrraedd y maes, a thra ar y maes os oes gan unrhyw ymwelwydd gwestiwn neu gonsyrn dylid cysylltu â staff yr Urdd.
"Byddwn yn parhau i drafod a dilyn argymhellion yr awdurdodau gydag unrhyw ddatblygiadau.
"Rydym yn ddiolchgar iawn i bawb am eu dealltwriaeth o'r sefyllfa ac yn edrych ymlaen yn fawr at groesawu pawb i Bencoed.
Mae'r Urdd wedi canmol ymdrechion lleol am eu gwaith caled.
Meddai Aled Siôn, Cyfarwyddwr Eisteddfod yr Urdd: "O Bontypridd i Borthcawl, a Phontyclun i Faesteg, mae trigolion yr ardal wedi rhoi o'u gorau dros y ddwy flynedd diwethaf i sicrhau bod pawb yn ymwybodol fod Eisteddfod yr Urdd yn dod i Ben-y-Bont ar Ogwr, Taf ac Elái yn mis Mai 2017. Mae'r croeso a'r ymroddiad i godi arian wedi bod yn anhygoel.
"Hoffwn ddiolch o waelod calon i bob un unigolyn sydd wedi cyfrannu at lwyfannu un o wyliau ieuenctid mwyaf Ewrop yn yr ardal brydferth hon o Gymru. Diolch hefyd i Cyngor Bwrdeistref Sirol Pen-y-bont ar Ogwr am eu cefnogaeth ac i Goleg Penybont am adael i ni ddefnyddio tir eu campws ar gyfer y Maes hyfryd eleni."
