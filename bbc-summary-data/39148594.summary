[SN]URL[SN]
http://web.archive.org/web/20170303055149/http://www.bbc.co.uk/newyddion/39148594

[SN]TITLE[SN]
Cywirdeb 'yn atal rhai chwaraewyr' rhag siarad Cymraeg

[SN]FIRST-SENTENCE[SN]
Wrth i'r Gymraeg gael mwy o sylw nag erioed ym maes chwaraeon a darlledu mae cyn faswr Cymru, Jonathan Davies yn galw am fwy o anogaeth i'r rheiny sy'n llai hyderus yn eu Cymraeg.

[SN]RESTBODY[SN]
Mae rhoi pwysau ar bobl i siarad Cymraeg pur yn gwneud rhai chwaraewyr yn llai parod i arddel yr iaith meddai.
Roedd yn siarad ar drothwy cynhadledd yng Nghaerdydd i hyrwyddo dwyieithrwydd mewn chwaraeon yng Ngholeg Caerdydd a'r Fro ddydd Iau.
Dywedodd wrth raglen Newyddion 9: "Fi'n trio siarad yn naturiol, smo'n Gymraeg i mor dda Ã¢ lot o bobl ond dwi'n gwneud rhaglenni chwaraeon a newyddion chwaraeon yn Gymraeg.
"Os fi'n gallu neud a helpu'r iaith fi'n hapus i wneud hynny.
"Fi'n credu mae cymaint o bwysau...os yw pobl yn trio siarad Cymraeg mae'r bobl na sy'n meddwl bo nhw'n bwysig yn yr iaith Gymraeg yn tueddu dodi nhw lawr.
"A fi'n gwybod bod sawl chwaraewr ddim mo'yn siarad Cymraeg achos bo nhw'n meddwl bod nhw'n cael cymaint o bwysau arnyn nhw achos dyw pobl ddim yn meddwl bod eu Cymraeg nhw ddim yn ddigon pur.
"A fi'n credu byddech chi'n surprised pwy yw'r chwaraewyr na sy ddim mo'yn siarad Cymraeg achos y pwysau hynny."
Pan ofynnwyd iddo sut oedd mynd ati i newid hyn, dywedodd: "Meddwl am bobl arall...a falle bod eu iaith nhw yn bur ac yn iawn ond sdim pawb fel nhw achos sdim pawb yn defnyddio'r iaith bob dydd.
"Os ydyn nhw mo'yn i'r iaith i gadw fynd a chryfhau'r iaith mae angen rhoi tamed bach o slac i bobl, a gweud os ydyn nhw'n fodlon siarad Cymraeg fel maen nhw'n hapus, wel dyna ni."
