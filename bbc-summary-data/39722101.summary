[SN]URL[SN]
http://web.archive.org/web/20170427004143/http://www.bbc.co.uk/newyddion/39722101

[SN]TITLE[SN]
Lluniau plant: Carchar i Pryderi Tomos o'r Waunfawr

[SN]FIRST-SENTENCE[SN]
Mae dyn 29 oed o Wynedd wedi ei garcharu am bum mlynedd am fod â lluniau anweddus o blant yn ei feddiant.

[SN]RESTBODY[SN]
Fe gafodd rheithgor yn Llys y Goron Caernarfon, Pryderi Tomos, gynt o'r Waunfawr ger Caernarfon, yn euog o'r cyhuddiadau yn ei erbyn.
Roedd wedi ei gyhuddo o wneud a bod â dros 500 o luniau a ffilmiau anweddus yn ei feddiant.
Fe ddaeth yr heddlu o hyd i'r delweddau a'r ffilmiau tra bod Tomos yn byw ym Mangor.
Fe ddaethant hefyd o hyd i ddillad plant rhwng dwy a phedair oed yn ei ystafell wely, yn ogystal â dwy nofel ffantasi am herwgipio plant.
Roedd Tomos wedi ei ddedfrydu i ganolfan i droseddwyr ifanc 10 mlynedd yn ôl am droseddau tebyg.
Ddydd Mercher, dywedodd y Barnwr Tracey Lloyd-Clarke fod dedfryd estynedig yn golygu y byddai Tomos yn parhau ar drwydded am bum mlynedd ar ôl ei ryddhau o'r carchar, ac y byddai'n rhaid iddo arwyddo'r gofrestr rhyw am oes.
