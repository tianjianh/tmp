[SN]URL[SN]
http://web.archive.org/web/20170107222036/http://www.bbc.com/newyddion/38535856

[SN]TITLE[SN]
Gwasanaethau arbennig i ddathlu ordeinio merched

[SN]FIRST-SENTENCE[SN]
Bydd yr Eglwys yng Nghymru yn cynnal gwasanaethau arbennig dydd Sadwrn i nodi 20 mlynedd ers i ferched gael eu hordeinio yn offeiriaid am y tro cyntaf.

[SN]RESTBODY[SN]
Bydd y chwe chadeirlan Gymreig - Tyddewi, Bangor, Llandaf, Llanelwy, Aberhonddu a Chasnewydd - yn cynnal gwasanaethau er mwyn dathlu'r garreg filltir.
Yn 1997 cafodd 60 o fenywod eu hordeinio yn dilyn ymgyrch hir i sicrhau cydraddoldeb o fewn yr eglwys.
Cyn diwedd mis Ionawr bydd yr eglwys yn cymryd cam arall i'r un cyfeiriad pan fydd y fenyw gyntaf i gael ei phenodi yn esgob, y Canon Joanna Penberthy, yn cael ei chysegru yn esgob Tyddewi ar 21 Ionawr.
Roedd y Canon Enid Morgan ymhlith y gwragedd cyntaf i gael eu hordeinio yn 1997.
Dywedodd: "Ugain mlynedd yn ddiweddarach mae gennym bob rheswm dros ddathlu ac edrych ymlaen.
"Mae cenhedlaeth gyfan wedi tyfu lan yn gweld menywod fel offeiriaid a'u gweinidogaeth fel bod yn normal, a gallwn ddechrau cymryd rhai pethau'n ganiataol."
Ychwanegodd: "Yn wir, pan welwch luniau neu ffilm o grwpiau o glerigwyr heb unrhyw fenywod yn bresennol, mae'n edrych yn rhyfedd a hyd yn oed braidd yn hurt. Creiriau o'r oes o'r blaen."
