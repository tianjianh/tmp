[SN]URL[SN]
http://web.archive.org/web/20170627000130/http://www.bbc.co.uk/newyddion/40405681

[SN]TITLE[SN]
Carwyn Jones: May yn 'prynu pleidleisiau' gyda bargen DUP

[SN]FIRST-SENTENCE[SN]
Dyw penderfyniad Theresa May i gynnig £1bn ychwanegol i Ogledd Iwerddon am gefnogaeth y DUP i'w llywodraeth yn ddim mwy na "phrynu pleidleisiau", yn ôl prif weinidog Cymru.

[SN]RESTBODY[SN]
Mae'r DUP wedi cytuno i roi cefnogaeth i lywodraeth Mrs May yn San Steffan, fydd yn golygu pleidleisio gyda'r Ceidwadwyr ar achlysuron pwysig fel y gyllideb ac araith y Frenhines.
Er hynny, nid oes clymblaid ffurfiol rhwng y ddwy blaid.
Ddydd Llun, dywedodd Carwyn Jones bod y cytundeb yn "gwanhau'r DU" ac yn "lladd y syniad o gyllid teg i genhedloedd a rhanbarthau'r DU".
Fel arfer, mae'r setliad ariannol rhwng gwledydd y DU yn ddibynnol ar Fformiwla Barnett.
Ond mae ffynonellau wedi awgrymu wrth y BBC na fydd yr arian ychwanegol i Ogledd Iwerddon yn effeithio ar y fformiwla, gan mai ar brosiectau penodol y bydd yn cael ei wario.
Dywedodd Mr Jones: "Arian yw hwn mewn envelope i'r DUP, dyw hwn ddim byd i wneud â sicrhau llywodraeth gadarn i'r Deyrnas Unedig, ac wrth gwrs cael gwared â'r rheolau sy'n llywodraethu'r ffordd mae arian yn cael ei ddosbarthu dros y Deyrnas Unedig.
"Mwy o arian felly i Ogledd Iwerddon, dim ceiniog i Gymru na'r Alban, a pham dyle cleifion, er enghraifft, yng Ngogledd Iwerddon gael mwy o arian y pen, [a] bod yn fwy gwerthfawr i Theresa May na chleifion yng Nghymru?
"Dyna'r cwestiwn mae'n rhaid i Lywodraeth y DU ateb."
Ychwanegodd: "Ni wastad wedi cael arian i addysg ac i iechyd drwy Fformiwla Barnett, nawr mae Gogledd Iwerddon yn cael mwy o arian y tu fas i Fformiwla Barnett.
"Pam? I brynu pleidleisiau, nid rhyw egwyddor mawr, rhywbeth mor isel â hynny."
Yn gynharach, dywedodd Mr Jones ei fod wedi siarad ag Ysgrifennydd Cymru, Alun Cairns.
"Fel llais Cymru yn y cabinet, mae ganddo [Mr Cairns] ddyletsrwydd i frwydro'n erbyn y fargen hon a sicrhau arian ychwanegol i'n gwlad," meddai.
Mynnodd Mr Cairns fodd bynnag nad oedd y setliad rhwng y Ceidwadwyr a'r DUP gyfystyr â "phrynu pleidleisiau", ac nad oedd yn golygu o reidrwydd y byddai rhagor o arian yn dod i Gymru.
"Y gwir yw bod Cymru nawr yn cael £120 am bob £100 sy'n cael ei wario yn Lloegr... mae'n setliad cryf a theg," meddai ar raglen Post Prynhawn BBC Radio Cymru.
Ychwanegodd y bydd Cymru'n elwa o fuddsoddiadau gwahanol gan gynnwys y bargeinion dinesig i Gaerdydd ac Abertawe, cynllun i dyfu economi gogledd Cymru, a chamau fel diddymu'r tollau ar Bont Hafren.
"Mae [Carwyn Jones] yn gwybod bod setliad cryf ofnadwy gennym ni. Mae e'n ceisio gwthio'r ddadl o danariannu Cymru ers blynyddoedd, ond y gwir yw o fewn chwe mis i fod yn Downing Street fe wnaeth Theresa May gytuno i'r pecyn ariannol newydd."
Fe ddywedodd Plaid Cymru y dylai Cymru gael mwy o gyllid yn sgil y fargen.
"Os yw'r adroddiadau bod y DUP wedi selio cynnydd o £1bn mewn gwariant cyhoeddus yng Ngogledd Iwerddon yn cael eu gwireddu, yna dylai Cymru gael tua £1.7bn yn ôl cyfran ein poblogaeth," meddai Liz Saville-Roberts.
Dywedodd y byddai'n "hwb sylweddol i economi Cymru".
Aeth y Ceidwadwyr i chwilio am gefnogaeth wedi iddyn nhw fethu ennill mwyafrif yn yr etholiad ddechrau'r mis.
Mae 10 AS y DUP yn rhoi mwyafrif ymarferol o saith i'r llywodraeth, gan nad ydy Sinn Fein yn cymryd eu seddi yn San Steffan a dydy'r Llefarydd a'i ddirprwyon ddim yn cael pleidleisio.
