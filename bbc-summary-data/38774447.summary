[SN]URL[SN]
http://web.archive.org/web/20170128001944/http://www.bbc.co.uk/newyddion/38774447

[SN]TITLE[SN]
Rhys Meirion: 'Beirniadaeth yn gamarweiniol'

[SN]FIRST-SENTENCE[SN]
Mae'r cerddor a'r wyneb adnabyddus tu cefn i Her Cylchdaith Cymru, Rhys Meirion,  yn dweud fod nifer o bethau camarweiniol wedi eu dweud am ymdrechion yr elusen.

[SN]RESTBODY[SN]
Mewn adroddiad gan Swyddfa Archwilio Cymru fe ddaeth hi i'r amlwg mai ychydig dros £1,000 o elw wnaeth y daith, er i dros £155,000 gael ei godi.
Dywedodd Rhys Meirion wrth raglen Newyddion9 ei fod o'r farn fod nifer o bethau camarweiniol wedi cael eu dweud yn sgil adroddiad gan Swyddfa Archwilio Cymru.
Mae'n dweud fod Her Cylchdaith Cymru 2015 wedi llwyddo yn y brif nod o godi ymwybyddiaeth o roi organau.
Dywedodd nad oedd yna "unrhyw feirniadaeth" yn yr adroddiad o Cerddwn Ymlaen.
"Doedd yna ddim beirniadaeth ar y defnydd o arian gan Cerddwn Ymlaen gan yr adroddiad os wnewch chi ddarllen o yn iawn, ac roedden nhw wedi mynd trwy'r cyfrifon gyda chrib man.
Fis Rhagfyr y llynedd fe wnaeth adroddiad swyddogol gwestiynau trefniadau Bwrdd Iechyd Betsi Cadwaladr yn dilyn y daith elusennol Her Cylchdaith Cymru
Fe wnaeth yr adroddiad gan Swyddfa Archwilio Cymru ddweud nad oedd telerau ac amodau wedi eu cytuno rhwng y bwrdd iechyd a threfnwyr yr her, Cerddwn Ymlaen.
Fe wnaeth yr her dderbyn £85,000 o arian cyhoeddus a chostio dros £150,000 i'w threfnu. Ar ôl ystyried y costau hyn, roedd £1,368 ar ôl.
Ar y pryd dywedodd Cerddwn Ymlaen eu bod wedi dysgu gwersi o'r her.
Dywedodd bwrdd iechyd eu bod  nawr wedi newid eu ffordd o weithio gyda chyrff allanol.
Dywed y bwrdd iechyd  a Cerddwn Ymlaen fod yr achlysur wedi bod yn llwyddiant wrth ledaenu'r neges a hybu ymwybyddiaeth ar hyd Cymru am y newidiadau i'r ddeddf rhoi organau.
Dywedodd Rhys Meirion wrth BBC Cymru Fyw fod yr her wedi ei threfnu gan griw o wirfoddolwyr oedd am wneud gwahaniaeth, ac roedd hyn wedi ei gyflawni'n llwyddiannus.
