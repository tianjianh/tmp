[SN]URL[SN]
http://web.archive.org/web/20170407060349/http://www.bbc.co.uk/newyddion/39520212

[SN]TITLE[SN]
S4C: Angen arian i osgoi bod yn 'wasanaeth eilradd'

[SN]FIRST-SENTENCE[SN]
Mae S4C yn dweud ei bod angen miliynau o bunnoedd o fuddsoddiad ychwanegol er mwyn parhau i fod yn berthnasol i'w chynulleidfa.

[SN]RESTBODY[SN]
Mae'r sianel wedi cyhoeddi dogfen sy'n amlinellu ei gweledigaeth am y ddegawd nesaf, a hynny cyn adolygiad annibynnol o'i rôl a'i chyfrifoldebau.
Mae S4C yn ddibynnol iawn ar arian cyhoeddus, gyda £74.5m yn dod o ffi drwydded y BBC a £6.8m gan lywodraeth y DU.
Yn ôl y sianel mae newidiadau yn angenrheidiol er mwyn gwella'i chynnyrch ar blatfformau newydd, ac er mwyn denu mwy o arian masnachol.
Dywedodd y prif weithredwr Ian Jones bod amryw doriadau ariannol yn golygu bod cyllideb y sianel wedi cwtogi o draean ers 2010, ac y byddai cynnydd mewn incwm a maes gorchwyl ehangach yn rhoi mwy o sicrwydd yn y tymor hir.
Dywedodd hefyd fod angen arian ar gyfer rhaglenni er mwyn osgoi troi'n "wasanaeth eilradd", ond ni soniodd am swm penodol.
Ychwanegodd bod yn rhaid i S4C ddilyn cynulleidfa oedd bellach yn gwylio cynnyrch teledu ar ddyfeisiau digidol.
"Does dim dewis gyda ni," meddai, "rhaid i ni dargedu gwylwyr ar y platfform o'u dewis nhw. Mae hynny'n costio... felly rhaid i ni gael digon o gyllid i wneud hynny.
"Os na fedrwn ni, yna fe allai S4C droi'n wasanaeth eilradd yn y dyfodol."
Mae disgwyl i adolygiad annibynnol o S4C, a gomisiynwyd gan lywodraeth y DU, gael ei gynnal erbyn yr hydref.
Mae gweledigaeth S4C, mewn dogfen o'r enw Gwthio'r Ffiniau, yn galw am i'w chynnyrch fod ar gael ar bob platfform newydd, ac i ail-ddiffinio'i chyfrifoldeb o fod yn sianel deledu i fod yn gwmni cyfryngau gwasanaeth cyhoeddus.
Dadl y sianel yw y byddai'r newidiadau yma yn rhoi mwy o ryddid iddi fanteisio ar gyfleoedd masnachol ac i wneud rhaglenni, gan ei bod ar hyn o bryd yn gweithio i faes gorchwyl a luniwyd pan sefydlwyd y sianel yn 1982.
Mae'n dweud hefyd ei bod am greu cynnwys sydd "yn fwy perthnasol, cystadleuol am amrywiol", ac i gynyddu buddion "economaidd, ieithyddol ac addysgol" ei gwaith.
Er mwyn gwneud hyn, mae S4C yn dweud ei bod angen £6m i sicrhau bod rhaglenni ar gael ar bob dyfais a phlatfform digidol. Mae'n dweud hefyd bod angen gwario mwy ar raglenni, er nad yw'n sôn am gost benodol.
Dyheadau S4C: Y ddegawd nesaf
Mae cangen fasnachol y sianel ar hyn o bryd yn creu incwm o tua £2m y flwyddyn, ac mae hynny'n cael ei ail-fuddsoddi yn y sianel.
Ond mae S4C yn dadlau y gallai gael "mwy o werth am arian" o frandiau yn y dyfodol pe bai cyfyngiadau'n cael eu codi, ac yn cadarnhau ei bod yn ystyried cynlluniau ar gyfer Fferm Cyw yn seiliedig ar y gyfres o raglenni plant.
Mae'r ddogfen hefyd yn trafod materion llywodraethol y sianel i'r dyfodol, gan gynnwys cynnig i ddileu cynrychiolydd a enwebwyd gan y BBC o Awdurdod S4C.
Wrth ymateb i'r adroddiad, dywedodd Cadeirydd TAC (Teledwyr Annibynnol Cymru), Iestyn Garlick: "Rydyn ni'n croesawu datganiad S4C o'i gweledigaeth, ac yn cytuno bod gofyn i'r ddarpariaeth ehangu'r tu hwnt i'r gwasanaeth teledu craidd i fod yn bresennol ar lwyfannau eraill er mwyn diwallu anghenion cyfoes.
"Mae'n gwbl eglur i'r sector cynhyrchu teledu annibynnol yng Nghymru fod angen cynyddu lefel ariannu S4C hyd nes y gall sicrhau cyfradd uwch o gynnwys gwreiddiol.
"Rydyn ni'n awyddus i gydweithio gydag S4C i wneud y defnydd gorau o'r cynnyrch hwnnw yn rhyngwladol, gan barhau i gynnal yr egwyddor gyfreithiol fod hawliau eiddo deallusol yn perthyn i'r cynhyrchydd.
"Bellach, rydyn ni'n gobeithio y bydd llywodraeth y DU yn parhau â'r adolygiad o S4C cyn bo'n hir, er mwyn i ni fedru craffu'n drylwyr ar bob agwedd o ddyfodol S4C."
