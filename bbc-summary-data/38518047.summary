[SN]URL[SN]
http://web.archive.org/web/20170106001129/http://www.bbc.co.uk/newyddion/38518047

[SN]TITLE[SN]
Y llywodraeth i adolygu'r broses o lunio'r safonau iaith

[SN]FIRST-SENTENCE[SN]
Mae'r safonau iaith yn "rhy gymhleth" a bydd y broses o'u llunio yn cael ei adolygu, yn ôl Llywodraeth Cymru.

[SN]RESTBODY[SN]
Mae'r safonau yn gosod dyletswydd ar gynghorau, parciau cenedlaethol a Llywodraeth Cymru i ddarparu rhai gwasanaethau yn Gymraeg.
Ar raglen Newyddion 9 dywedodd Gweinidog y Gymraeg, Alun Davies bod angen edrych eto ar y safonau wrth greu deddf iaith newydd.
Mae'n gobeithio cyflwyno papur gwyn ar y safonau iaith yn y misoedd nesaf fel rhan o adolygiad ehangach o bolisi ar yr iaith Gymraeg.
"Dwi'n meddwl ei bod hi'n beth da i ystyried effaith unrhyw gyfraith - mae'n werth ystyried yr effaith yn y gymuned," meddai Mr Davies.
"Pan dwi'n edrych ar y safonau dwi'n gweld rhai sydd yn cael effaith ambell waith gyda chyrff sy'n cynnig gwasanaethau drwy gyfrwng y Gymraeg, ond dwi hefyd yn gweld cymhlethdod - llawer yn rhy gymhleth ambell waith - y broses o greu a'r broses o weithredu."
Cafodd y safonau gwreiddiol eu creu gan Gomisiynydd y Gymraeg, ond cafwyd eu beirniadu gan Lywodraeth Cymru am eu bod yn "rhy gymhleth, afresymol, anghymesur a ddim yn gwneud digon o ystyriaeth o effaith".
Tair blynedd yn ôl fe gyhoeddwyd y safonau dan enw'r llywodraeth.
Yn ôl y Comisiynydd, Meri Huws, mae'r ddeddf yn gymhleth ac mae ei gallu i gyflawni ei dyletswydd arall o hybu'r Gymraeg wedi derbyn ergyd ariannol.
"Un peth sydd wedi dod yn amlwg ydi fod y ddeddfwriaeth bresennol yn glogyrnaidd," meddai.
"Mae 'na gamau biwrocrataidd dianghenraid i mewn yn y ddeddfwriaeth.
"Teg yw dweud nad yw'r toriad yr ydym ni wedi ei brofi yn ystod y tair blynedd ddiwethaf wedi bod o gymorth o ran gwaith hybu a hyrwyddo.
"Mae o wedi bod yn gnoc i'r sefydliad ac mae hynny wedi torri fy nghalon i."
Mae nifer o awdurdodau lleol a pharciau cenedlaethol wedi herio'r safonau, ac mae cyn-brif weithredwr Bwrdd yr Iaith, John Walter Jones, yn dweud mai nad y llwybr deddfwriaethol yw'r ffordd i ddenu'r di-Gymraeg.
"Dwi'n credu mewn greddf, nid deddf, a dwi ddim yr unig un sydd yn gweld hynny," meddai.
"Twf mewn niferoedd sydd eisiau, twf mewn parch tuag at yr iaith, a dwi ddim yn credu mai trwy unrhyw fath o orfodaeth y byddwn ni yn gweld hynny.
"Dwi'n gofyn eto, ydy'r bobl ar gael i ddarparu'r gwasanaethau yma? Dwi'n amau."
