[SN]URL[SN]
http://web.archive.org/web/20170316000628/http://www.bbc.com/newyddion/39279623

[SN]TITLE[SN]
Colli pleidlais Cynulliad ar ddiogelu enwau lleoedd

[SN]FIRST-SENTENCE[SN]
Mae Aelodau Cynulliad wedi pleidleisio yn erbyn ymgais Dr Dai Lloyd i gyflwyno mesur ar ddiogelu enwau lleoedd hanesyddol.

[SN]RESTBODY[SN]
Roedd yr AC Plaid Cymru wedi gobeithio cyflwyno deddf er mwyn "sicrhau na chaiff elfen allweddol o'n treftadaeth genedlaethol ei cholli".
Ond fe bleidleisiodd ACau o 28 i 25 yn erbyn y cynnig, wedi i Lafur gwestiynu'r angen am y mesur.
Roedd y Ceidwadwyr ac UKIP wedi datgan y bydden nhw'n cefnogi'r cynnig, gafodd ei ddewis ym mis Ionawr, wrth i ACau gymryd rhan mewn pleidlais ar hap i ddatblygu syniad yn fesur Cynulliad.
Byddai'r mesur wedi gwarchod enwau lleoedd gan gynnwys tai, ffermydd, caeau, ac elfennau o'r dirwedd naturiol, a dywedodd Dr Lloyd fod y syniad wedi denu cefnogaeth nifer o sefydliadau.
Cyfeiriodd Dr Lloyd at nifer o esiamplau oedd eisoes wedi denu sylw, gan gynnwys cais i newid enw Plas Glynllifon yng Ngwynedd i Wynnborn, newid Maes-llwch ym Mhowys i Foyles, Cwm Cneifion yn Eryri i Nameless Cwm, a fferm Faerdre Fach ger Llandysul i Happy Donkey Hill.
Ond dywedodd yr ysgrifennydd diwylliant, Ken Skates fod ganddo amheuon am y cynnig ac y byddai gan Gymru "restr statudol o enwau lleoedd hanesyddol" erbyn mis Mai beth bynnag.
"O ystyried nifer yr enwau lleoedd hanesyddol a'r amddiffyniad eang mae'r aelod am ei gyflwyno, dwi ddim yn gweld sut y gall system o gydsynio cyffredinol neu reolaeth dros newidiadau fod yn ymarferol nac yn fforddiadwy," meddai.
Ond fe wnaeth hynny ennyn ymateb chwyrn gan Dr Lloyd, a ddywedodd mai Plaid Cymru oedd wedi sicrhau y byddai'r llywodraeth yn llunio rhestr statudol yn y lle cyntaf.
"Mae'r ffaith na fydd gwarchodaeth statudol i'n henwau lleoedd hanesyddol o unrhyw iaith - Saesneg, Eingl-sacsonaidd, Llychlynnaidd, Lladin, Hen Gymraeg, Cymraeg Newydd, Norwyaidd, Ffleminaidd - yn golygu bod smorgasbord cyfoethog o'n hanes yn cael ei golli," meddai.
