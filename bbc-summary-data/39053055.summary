[SN]URL[SN]
http://web.archive.org/web/20170222215630/http://www.bbc.co.uk/newyddion/39053055

[SN]TITLE[SN]
Buddsoddiad BBC: Cyhoeddiad Yr Alban yn 'sarhau' Cymru

[SN]FIRST-SENTENCE[SN]
Mae'r BBC wedi cael ei gyhuddo o "sarhau" Cymru ar ôl cyhoeddi sianel deledu newydd i'r Alban.

[SN]RESTBODY[SN]
Mae'r sianel newydd, fydd yn derbyn £30m ac yn darparu rhaglen newyddion nosweithiol am 21:00, wedi denu beirniadaeth gan wleidyddion Cymru.
Cafodd y cyhoeddiad ei wneud ddiwrnod ar ôl i'r gorfforaeth ddweud y bydd yn buddsoddi £8.5m yn rhagor pob blwyddyn mewn rhaglenni Saesneg i Gymru.
Roedd gwleidyddion wedi galw i fuddsoddi £30m ar wasanaethau i Gymru.
Mae'r BBC wedi cael cais i wneud sylw.
Dywedodd yr AC Ceidwadol, Darren Millar ar Twitter bod y cyhoeddiad am Yr Alban yn gwneud i'r buddsoddiad yng Nghymru edrych fel "sarhad".
Ychwanegodd llefarydd y blaid Lafur ar ddiwylliant, Kevin Brennan ei bod yn ymddangos bod BBC Cymru yn "cael bargen wael o'i gymharu â'r Alban".
Dywedodd llefarydd o Undeb Cenedlaethol y Newyddiadurwyr: "Mae Cymru'n cael ei thrin yn gywilyddus, am nad yw'n ymddangos bod cynlluniau am sianel na buddsoddiad tebyg yma.
"Er ein bod yn falch iawn bod y BBC yn buddsoddi mewn swyddi newyddiaduraeth yn Yr Alban, dyw'r cyhoeddiad o fwy o arian i Gymru yn ddim wrth gael ei gymharu â'r hyn sy'n cael ei gynnig fan arall, ac mae talwyr ffi'r drwydded yng Nghymru yn cael bargen wael."
