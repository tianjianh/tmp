[SN]URL[SN]
http://web.archive.org/web/20170411001847/http://www.bbc.co.uk/newyddion/39560934

[SN]TITLE[SN]
Toriadau swyddi mewn ysgolion yn "anheg i blant"

[SN]FIRST-SENTENCE[SN]
Mae undebau athrawon yn rhybuddio gallai toriadau swyddi yn ysgolion Cymru fod yn "annheg i blant".

[SN]RESTBODY[SN]
Mae ffigyrau diweddar gan Lywodraeth Cymru yn dangos toriadau yn lefel staffio ysgolion awdurdodau lleol.
Mae canlyniadau cyfrifiad ysgolion 2016 yn dangos bod 446 yn llai o staff cefnogol yn ysgolion Cymru i gymharu gyda'r flwyddyn flaenorol gyda 275 yn llai o athrawon.
Mae staff cefnogol yn cynnwys, cymorthyddion dosbarth sydd yn amlwg iawn yn nosbarthiadau plant iau sydd yn astudio cyfnod sylfaen Llywodraeth Cymru.
"Yn dilyn blwyddyn o doriadau, does gan brif athrawon ddim lle i edrych dim ond ar lefel y staffio sydd ganddyn nhw," meddai swyddog polisi undeb yr NUT yng Nghymru, Owen Hathway wrth raglen Newyddion 9.
"Mae rhaid osgoi hyn oherwydd mae colli cymorthyddion dosbarth yn rhoi mwy o bwysau ar yr athrawon sydd yn parhau i fod yno. Tydi hynny ddim yn deg ar y plant pan rydym yn ceisio sicrhau eu bod nhw'n derbyn yr addysg orau bosib yng Nghymru," meddai.
Rhybuddiodd swyddog maes undeb UCAC, Ywain Myfyr y byddai'r toriadau yn "effeithio pwysau gwaith yr athrawon. Mae hynny yn ein pryderu'n fawr, mi fydd hi'n anodd recriwtio yn y dyfodol," meddai.
Mae undeb Unsain yn cynrychioli staff cefnogol yn yr ysgolion a dywedodd ei harweinydd yng Nghymru Jess Turner: "Mae ysgolion angen mwy na dim ond athrawon i weithredu'n gywir.
"Pob amser mae glanhawr, gofalwr neu weithiwr gweinyddol yn colli ei swyddi, mae'n golygu mwy o bwysau ar staff yr ystafell ddosbarth.
"Mae'r rheiny sydd yn parhau yn ei swyddi yn gwneud ei gorau i gadw'r safon yn yr ysgolion. Ond gyda llai o staff mae diogelwch yn y fantol," meddai.
Dywedodd Llefarydd ar ran Llywodraeth Cymru:
"Mae Ysgolion yn ganolog i'r ymgyrch genedlaethol i wella safonau addysg yng Nghymru ac i ehangu'r cyfleoedd ar gyfer pobl ifanc.
"Rydym yn ymwybodol o'r heriau ariannol sydd yn wynebu ein hysgolion ac rydym wedi blaenoriaethu cyllid ar gyfer ysgolion o fewn y setliad rydym yn ei roi i'r awdurdodau lleol.
"Yn y flwyddyn ariannol ddiwethaf roedd £35m yn y setliad llywodraeth leol ar gyfer gwasanaethau ysgolion ac rydym wedi gosod cyllid a setliad llywodraeth leol ar gyfer sefydlogrwydd yn 2017-18 gyda mwy o arian yn gyffredinol ar lefel cenedlaethol.
"Mae newid i'r gweithlu nid pob amser o ganlyniad i newid mewn cyllid. Pob blwyddyn, mae newidiadau i'r gweithlu am resymau dilys megis newid yn niferoedd disgyblion, a blaenoriaethau ar lefel leol, ranbarthol a chenedlaethol.
"Dros y pum mlynedd hyd at 2016 mae yna ostyngiad wedi bod yn niferoedd athrawon ond mae nifer pob disgybl i phob athro wedi aros yn sefydlog (18.4-18.6)."
Mae Llywodraeth Cymru hefyd yn pwysleisio, er bod gostyngiad o 446 wedi bod yn niferoedd staff cynorthwyol yn 2016 mae yna dal 1,700 yn fwy na phum mlynedd yn ôl.
