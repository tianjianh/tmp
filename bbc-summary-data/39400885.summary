[SN]URL[SN]
http://web.archive.org/web/20170326201153/http://www.bbc.co.uk/newyddion/39400885

[SN]TITLE[SN]
Diffoddwyr yn ymateb i danau gwair ar draws Cymru

[SN]FIRST-SENTENCE[SN]
Mae diffoddwyr tân wedi bod yn ymateb i nifer o danau gwair ar draws Cymru dros y penwythnos.

[SN]RESTBODY[SN]
Dechreuodd adroddiadau gyrraedd y gwasanaethau brys brynhawn Sadwrn, fod tiroedd yn llosgi ar fynyddoedd Penrhys yn Rhondda Cynon Taf.
Daeth mwy o adroddiadau nos Sadwrn o danau gwair ym Maesteg, Sir Pen-y-bont, Cwmparc ger Treorci, ac ar Fynydd y Rhiw ym Mhen Llŷn.
Dywedodd Gwasanaeth Tân ac Achub De Cymru eu bod wedi eu galw i 36 o danau gwair dros y 24 awr ddiwethaf, a bod y mwyafrif wedi eu dechrau yn fwriadol.
Mae'r gwasanaethau brys yn dweud fod gwyntiodd uchel wedi ei gwneud yn anoddach ymateb i'r tanau, ond bod y mwyafrif dan reolaeth erbyn hyn.
