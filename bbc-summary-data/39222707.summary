[SN]URL[SN]
http://web.archive.org/web/20170312052858/http://www.bbc.com/newyddion/39222707

[SN]TITLE[SN]
Pobl hŷn ar gyffuriau yn 'broblem gynyddol'

[SN]FIRST-SENTENCE[SN]
Mae yna gynnydd o 50% ers 2011 yn nifer y bobl dros eu 50au sydd wedi eu cludo i'r ysbyty ar ôl cymryd cyffuriau yn ôl adroddiad.

[SN]RESTBODY[SN]
Mae adroddiad gan banel ymgynghorol Llywodraeth Cymru yn dangos bod niferoedd y bobl hŷn sydd yn camddefnyddio alcohol a chyffuriau yn 'cynyddu ar raddfa gyflym.'
Mae'r Gweinidog Iechyd Cyhoeddus, Rebecca Evans AC wedi dweud bod yna "le i boeni" yn sgil yr adroddiad.
Yn ôl yr adroddiad, mae dros 900 o bobl dros eu 50au wedi eu gwenwyno ar ôl cymryd cyffuriau anghyfreithlon yn y flwyddyn ddiwethaf, tra bod nifer y rhai sydd wedi eu cludo i'r ysbyty yn sgil gorddefnydd o alcohol wedi parhau'n sefydlog.
Ychwanegodd yr adroddiad bod angen gwasanaethau arbennig ar gyfer pobl hŷn sydd yn cymryd cyffuriau a bod angen i'r gwasanaethau addasu i anghenion y dioddefwyr.
Dywedodd cadeirydd dros dro'r panel, Richard Ives: "Mae cyfran yr oedolion hŷn yn y boblogaeth yn cynyddu'n gyflym gan gynnwys nifer yr oedolion hŷn sydd â phroblemau camddefnyddio sylweddau.
"Mae'n rhaid i wasanaethau ymateb i'r newid cymdeithasol yma ac mae angen bod yn hyblyg o ran darparu triniaeth effeithiol ar gyfer y cleientiaid hŷn."
Mae'r adroddiad hefyd yn nodi bod nifer y bobl dros eu 50au sydd yn derbyn triniaeth gan wasanaethau cyffuriau ac alcohol wedi cynyddu dros 25% yn y pum mlynedd diwethaf i 3,515 yn 2015-16.
Roedd 16% gyda phroblem camddefnydd cyffuriau, gyda heroin yn cael ei ddefnyddio gan y rhan fwyaf.
Ychwanegodd Ms Evans ei bod hi'n cydnabod bod hi'n "sialens" gan ddweud: "Mae'r camddefnydd cyffuriau ymysg pobl hŷn yn broblem gynyddol.
"Mae'r lefelau o alcohol, y defnydd o gyffuriau anghyfreithlon a rhai wedi ei rhoi ar bresgripsiwn sydd yn cael ei gymryd yn achosi pryder.
"Mae Llywodraeth Cymru ac Iechyd Cyhoeddus Cymru yn cymryd nifer o gamau i gefnogi'r grŵp yma o bobl, gan gynnwys gweithredu fframwaith driniaeth wedi ei thargedu at bobl hŷn sydd yn camddefnyddio cyffuriau."
Mae disgwyl i'r panel adrodd ar y camddefnydd o gyffuriau sydd ar gael dros y cownter a'r rhai sydd wedi ei rhoi ar bresgripsiwn yn ddiweddarach eleni.
