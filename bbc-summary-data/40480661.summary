[SN]URL[SN]
http://web.archive.org/web/20170703175922/http://www.bbc.co.uk/newyddion/40480661

[SN]TITLE[SN]
Geraint Thomas yn cadw crys melyn y Tour de France

[SN]FIRST-SENTENCE[SN]
Bydd Geraint Thomas yn parhau i wisgo'r crys melyn fel arweinydd y Tour de France ddydd Mawrth wedi iddo orffen yn wythfed yn nhrydydd cymal y ras.

[SN]RESTBODY[SN]
Mae'r Cymro wedi ymestyn ei fantais ar y brig i 12 eiliad.
Peter Sagan o Slofacia oedd yn fuddugol ddydd Llun, ond dim ond dwy eiliad y tu ôl iddo oedd Thomas.
Roedd y ddau ymysg llond llaw o seiclwyr oedd wedi llwyddo i aros ar y blaen ar gymal oedd â diwedd anodd yn dringo i gymuned Longwy.
Llwyddodd cyd-seiclwr Thomas gyda Team Sky, Chris Froome, i orffen yn yr un grŵp, gan olygu ei fod yn codi i'r ail safle yn y ras.
Bydd y pedwerydd cymal ddydd Mawrth yn gweld y seiclwyr yn teithio 207.5 cilomedr o Mondorf-les-Bains yn Lwcsembwrg i Vittel yng ngogledd-ddwyrain Ffrainc.
Thomas fydd y ffefryn i aros mewn melyn, gyda disgwyl i'r cymal orffen gyda sbrint o'r peloton.
1. Geraint Thomas (Prydain/Team Sky) 10:53'10"
2. Chris Froome (Prydain/Team Sky) +12 eiliad
3. Michael Matthews (Awstralia/Sunweb) +12 eiliad
4. Peter Sagan (Slofacia/Bora-Hansgrohe) +13 eiliad
5. Edvald Boasson Hagen (Norwy/Dimension Data) +16 eiliad
