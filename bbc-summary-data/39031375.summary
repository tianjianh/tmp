[SN]URL[SN]
http://web.archive.org/web/20170221075132/http://www.bbc.com/newyddion/39031375

[SN]TITLE[SN]
Apêl gan deulu pysgotwr i sicrhau bod cychod yn ddiogel

[SN]FIRST-SENTENCE[SN]
Mae chwaer pysgotwr fu farw oddi ar arfordir Pen Llŷn wedi apelio i bobl eraill gymryd mantais o gynllun i sicrhau bod eu cychod mewn cyflwr diogel.

[SN]RESTBODY[SN]
Bu farw Gareth Jones ar ôl mynd i drafferthion yn y môr ger Trefor ym mis Mawrth 2014.
Daeth adroddiad i'r casgliad bod ei gwch mewn cyflwr gwael, ac fe glywodd gwest i'w farwolaeth bod diffygion yn yr offer diogelwch ar y cwch.
Daw galwad Iona Hughes wrth i'r RNLI lansio ymgyrch i wella diogelwch ar gychod pysgota.
"Roedd o'n weithiwr caled ofnadwy, ac wedi meddwl cael mynd i'r môr erioed, ers oedd o yn yr ysgol," meddai Ms Hughes am ei brawd.
"Roedd gan dad gwch pan oedden ni'n blant, ac oedd o wrth ei fodd yn mynd allan 'efo fo bob cyfle oedd o'n ei gael.
"Ei uchelgais o erioed oedd cael cwch ei hun. Fe gafodd o ei gwch ei hun yn y diwedd, ond yn anffodus wnaeth hi ddim gweithio allan fel oedd neb wedi meddwl."
Roedd y pysgotwr 36 oed o Forfa Nefyn yn casglu cregyn bylchog ger Nant Gwrtheyrn pan aeth i drafferthion, ac fe gafodd ei ddarganfod yn farw ar ei gwch.
"O'n i adra efo'r gŵr a'r mab, a chael galwad ffôn wnes i, bod rhywbeth wedi digwydd," meddai Ms Hughes, o'r Ffôr ger Pwllheli.
"O'n i methu credu'r ffasiwn beth - oedd o'n ofnadwy.
"Do'n i ddim yn gwybod yn iawn beth oedd wedi digwydd - dim ond bod ei ddillad wedi mynd yn sownd mewn winsh, ac wedi methu dod ohono fo.
"Yn anffodus mi gollodd ei fywyd mewn ffordd ofnadwy."
Clywodd y cwest i farwolaeth Mr Jones nad oedd gan y winsh yr offer diogelwch angenrheidiol, sy'n ofynnol yn gyfreithiol.
Dywedodd y crwner bod cyflwr y cwch yn awgrymu mai "diffyg arian, yn hytrach na diffyg ymwybyddiaeth o ddiogelwch" oedd wedi rhwystro Mr Jones rhag cynnal ei gwch yn gywir.
Mae'r RNLI yn annog pysgotwyr ledled y DU i gymryd mantais o Gronfa'r Môr a Physgodfeydd Ewrop, all gael ei ddefnyddio i gael offer newydd, mwy diogel ar eu cychod.
"Mae o yn waith peryglus - mae pawb yn gwybod hynny - ac mae pawb eisiau i'w gŵr, partner, mab ddod adra'n saff," meddai Ms Hughes.
"Os oes yna help i'w gael, plîs ceisiwch gael yr arian i helpu eich hunain.
"Gobeithio trwy wneud hyn y daw rhywbeth da ohono fo - na wneith teulu arall ddioddef fel 'da ni wedi dioddef."
