[SN]URL[SN]
http://web.archive.org/web/20170108232748/http://www.bbc.co.uk/newyddion/38550410

[SN]TITLE[SN]
Ysgol berfformio yn rhyddhau fideo er cof am Rebecca Evans

[SN]FIRST-SENTENCE[SN]
Mae myfyrwyr mewn ysgol berfformio yn Sir Gaerfyrddin wedi rhyddhau fideo i gefnogi Ambiwlans Awyr Cymru ac er cof am eu cyn athrawes a fu farw mewn gwrthdrawiad ar yr M4.

[SN]RESTBODY[SN]
Bu farw Rebecca Evans, oedd yn helpu hyfforddi myfyrwyr Encore, ar 29 Tachwedd mewn gwrthdrawiad ger Port Talbot.
Roedd hi wyth mis yn feichiog ar y pryd a bu farw'r babi Cari oedd heb ei eni hefyd.
Dywedodd Elin Wyn Murphy, pennaeth yr ysgol berfformio, fod y fideo o'r myfyrwyr yn canu'r gân Anfonaf Angel yn fodd o roi teyrnged i Becca.
"Mae'r ymateb i fideo Encore yn perfformio Anfonaf Angel wedi bod yn anhygoel. Mae'n gân emosiynol iawn i mi yn enwedig gan i deulu Becca ofyn i mi ei chanu yn ei hangladd ychydig wythnosau yn ôl," meddai.
"Rwy' mor falch o fyfyrwyr Encore. Fe ddaethan nhw ynghyd gan ddangos cryfder anhygoel ynghyd â'r dewrder i allu recordio'r deyrnged yma i Becca. Roedden nhw fel y fi, yn meddwl y byd ohoni."
Mae fideo o Encore yn paratoi'r record wedi cael ei rannu ar y gwefannau cymdeithasol er mwyn cefnogi Ambiwlans Awyr Cymru.
Yn y car hefyd adeg y gwrthdrawiad yr oedd partner Miss Evans, Alex, a'u plentyn dyflwydd oed Cian, a gafodd anafiadau difrifol i'w ben.
Cafodd ei gludo mewn ambiwlans awyr i'r Ysbyty Athrofaol yng Nghaerdydd.
