[SN]URL[SN]
http://web.archive.org/web/20170218033850/http://www.bbc.co.uk/newyddion/39001341

[SN]TITLE[SN]
Galw i beidio symud arian o'r Gymraeg i'r Egin

[SN]FIRST-SENTENCE[SN]
Mae mudiad iaith yn galw ar i Lywodraeth Cymru beidio Ã¢ gwario'r un geiniog o arian ei hadran Gymraeg ar adeilad Yr Egin yng Nghaerfyrddin.

[SN]RESTBODY[SN]
Bydd pencadlys newydd S4C wedi ei leoli o fewn yr adeilad, sy'n cael ei ddatblygu gan Brifysgol y Drindod Dewi Sant.
Mae Dyfodol i'r Iaith yn honni bod y llywodraeth yn ystyried cyfrannu at yr adeilad o gyllid Gweinidog y Gymraeg, ac mae'r mudiad am weld yr arian yn cael ei gadw at brosiectau sy'n hyrwyddo'r Gymraeg.
Mewn datganiad mae'r llywodraeth yn dweud nad oes unrhyw benderfyniad wedi ei wneud.
Ar raglen y Post Cyntaf BBC Radio Cymru fore Gwener dywedodd Prif Weithredwr Dyfodol i'r Iaith Ruth Richards: "Mae angen gwarchod arian sydd wedi ei glustnodi ar gyfer y Gymraeg, ac mae angen gwneud hynny am fod yna gymaint i'w wneud.
"Mae'r llywodraeth ei hun gyda strategaeth y Gymraeg uchelgeisiol iawn, ac felly da ni'n codi'r mater yma fel mater o reidrwydd, fod yr arian yma yn cael ei warchod, a bod yna ddim cynsail yn cael ei osod, fod hwn yn bot o arian mae modd ei ail gyfeirio ar fympwy.
"Mae rhaid i'r arian yma gael ei glustnodi yn uniongyrchol tuag at hyrwyddo'r Gymraeg."
Mewn datganiad dywedodd llefarydd ar ran Llywodraeth Cymru: "Ar hyn o bryd nid oes unrhyw benderfyniad wedi cael ei wneud am gymorth.
"Bydd unrhyw gymorth gan Lywodraeth Cymru yn dibynnu ar achos busnes manwl a chymhellol sy'n mynegi tystiolaeth o'r manteision economaidd, diwylliannol ac ieithyddol y datblygiad ac yn dangos pam mae angen arian o'r sector cyhoeddus i gyflawni."
Mae BBC Cymru wedi gofyn i Brifysgol y Drindod Dewi Sant am ymateb. Doedd S4C ddim am wneud sylw.
