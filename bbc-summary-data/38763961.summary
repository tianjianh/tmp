[SN]URL[SN]
http://web.archive.org/web/20170126233518/http://www.bbc.co.uk/newyddion/38763961

[SN]TITLE[SN]
Undebau yn cefnogi cytundeb pensiwn Tata

[SN]FIRST-SENTENCE[SN]
Mae undebau wedi argymell gweithwyr Tata yn eu gweithfeydd dur yn y DU i bleidleisio o blaid cynnig fydd yn cynnwys newid i'w hamodau pensiwn.

[SN]RESTBODY[SN]
Mae'r tri undeb yn dweud bod problemau yn deillio o'r cynnig ond mai dyma'r "unig ffordd gredadwy ac ymarferol i sicrhau dyfodol."
Mae'r cytundebau ar newid i'r pensiynau yn cael eu gweld yn hanfodol ar gyfer buddsoddiad gwerth biliwn o bunnau ym Mhort Talbot yn ystod y ddeg mlynedd nesaf.
Mae disgwyl pleidlais ar y cynnig presennol ddydd Llun.
Yn y gorffennol mae'r undebau wedi bod yn dweud mai penderfyniad personol i'r  gweithwyr oedd y pensiwn.
Ddydd Iau nododd datganiad ar y cyd gan undebau Unite, GMB a Community nad penderfyniad ysgafn oedd yr argymhelliad newydd.
"Does neb yn dweud bod y cynnig heb ei broblemau. Rydym yn deall pryderon yr aelodau, yn enwedig ynghylch cynllun pensiwn Dur Prydain (BSPS).
"Ond dyma'r casgliad yr ydym wedi dod iddo ar y cyd - mae ein penderfyniad wedi cael cefnogaeth arbenigwyr ariannol - hyd y gwelwn ni dyma'r ffordd orau i sicrhau dyfodol."
Cafodd yr ymgynghoriad ar newidiadau i'r pensiwn eu cyhoeddi ym mis Rhagfyr gyda'r bwriad i osgoi diswyddo gorfodol am bum mlynedd. Hyderir hefyd y bydd y newid yn creu buddsoddiad am gyfnod o ddeg mlynedd.
Mae'r cynlluniau newydd yn golygu na fydd cyfanswm Tata at y pensiwn yn fwy na 10% ac ni fydd hawl gan y gweithwyr gyfrannu mwy na 6%.
Roedd y cynnig gwreiddiol yn cynnwys cynllun pensiwn newydd gyda chyfraniadau o 3% yn unig gan Tata a 3% gan y gweithwyr.
