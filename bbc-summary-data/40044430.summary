[SN]URL[SN]
http://web.archive.org/web/20170526125243/http://www.bbc.co.uk/newyddion/etholiad-2017-40044430

[SN]TITLE[SN]
Brexit 'wrth wraidd' maniffesto Democratiaid Rhyddfrydol

[SN]FIRST-SENTENCE[SN]
Mae'r Democratiaid Rhyddfrydol yng Nghymru wedi dweud y bydd Brexit "wrth wraidd" eu haddewidion ar gyfer yr etholiad cyffredinol.

[SN]RESTBODY[SN]
Dywedodd arweinydd y blaid yng Nghymru, Mark Williams y gallai gadael yr Undeb Ewropeaidd "ddinistrio'r dyfodol i'n plant".
Bydd y blaid yn lansio'u maniffesto yng Nghymru yn Y Gelli Gandryll ddydd Gwener, wrth i'r ymgyrchu ailddechrau yn dilyn ymosodiad Manceinion.
Mae'n cynnwys addewid i wario rhagor ar iechyd ac addysg, a rhoi caniatâd i forlyn llanw Bae Abertawe.
Mae'r Democratiaid Rhyddfrydol wedi dweud y byddan nhw'n cynnal refferendwm arall ar ddiwedd y trafodaethau Brexit, fyddai'n cynnwys opsiwn i aros o fewn yr UE os nad yw etholwyr yn hoff o'r cytundeb.
Mae eu polisïau eraill yn cynnwys:
Dywedodd y blaid y byddai'r maniffesto, sydd yn dwyn yr enw 'Newid Dyfodol Cymru', yn cynnig "dyfodol gwell".
Fe wnaeth y Democratiaid Rhyddfrydol ennill un sedd yng Nghymru yn etholiad cyffredinol 2015, ond collodd y blaid gynghorwyr yn yr etholiadau lleol diweddar.
Cyn lansio'r maniffesto, dywedodd Mark Williams: "Rydyn ni'n credu mewn Cymru gref, agored a goddefgar ble mae'r dechrau gorau posib mewn bywyd i'n plant, ble mae gan bawb barch at ei gilydd, a ble mae'r economi'n gweithio er budd pawb. Dyna yw sail ein cynllun.
"Bydd cytundeb Brexit sâl, gyda Phrydain yn gadael y Farchnad Sengl, yn drychinebus i ddyfodol ein plant, ein heconomi, a'n hysgolion a'n hysbytai.
"Etholiad ble gallwch lunio eich dyfodol eich hun yw hwn. Gall pleidlais dros Ddemocratiaid Rhyddfrydol Cymru newid dyfodol Cymru."
