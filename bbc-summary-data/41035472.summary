[SN]URL[SN]
http://web.archive.org/web/20170824193823/http://www.bbc.co.uk/newyddion/41035472

[SN]TITLE[SN]
Llofruddiaeth Dinbych: Dyn gerbron llys y goron

[SN]FIRST-SENTENCE[SN]
Mae dyn wedi ymddangos o flaen Llys y Goron Yr Wyddgrug i wynebu cyhuddiad o lofruddiaeth.

[SN]RESTBODY[SN]
Roedd Jason Cooper wedi bod o flaen llys o'r blaen ar gyhuddiad o geisio llofruddio Laura Jayne Stuart, ond clywodd y llys ddydd Gwener bod Ms Stuart wedi marw.
Ymddangosodd Mr Cooper, 27 oed o Ddinbych, ar gyswllt fideo o garchar Altcourse yn Lerpwl.
Mae'n wynebu cyhuddiadau o lofruddio Ms Stuart yn Ninbych ar 12 Awst, ac o glwyfo David Roberts gyda'r bwriad o achosi niwed corfforol difrifol iddo.
Doedd dim cais am fechnïaeth ac fe gafodd y diffynnydd ei gadw yn y ddalfa nes i'r achos yn ei erbyn ddechrau ym mis Chwefror, 2018.
Er bod dyn wedi ei gyhuddo, mae Heddlu Gogledd Cymru yn pwysleisio fod eu hymchwiliad yn parhau, a bod swyddogion yn dal i chwilio am y gyllell gafodd ei defnyddio i drywanu Ms Stuart.
Mae'r heddlu yn gofyn i unrhyw un sydd â gwybodaeth i gysylltu drwy ffonio 101 neu 0800 555 111 gan ddefnyddio'r cyfeirnod RC 1712 2068.
