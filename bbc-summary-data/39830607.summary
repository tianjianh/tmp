[SN]URL[SN]
http://web.archive.org/web/20170507003428/http://www.bbc.co.uk/newyddion/39830607

[SN]TITLE[SN]
Casnewydd yn dathlu wrth oroesi i aros yn Adran 2

[SN]FIRST-SENTENCE[SN]
Bydd Casnewydd yn parhau i chwarae yn yr ail adran y tymor nesaf wedi buddugoliaeth wyrthiol yn erbyn Notts County.

[SN]RESTBODY[SN]
Fe aeth Casnewydd ar y blaen yn yr hanner cyntaf gyda gôl Mickey Demetriou wedi 32 munud, a llwyddodd y tîm i amddiffyn y fantais am 30 munud.
Ond roedd perfformiad Notts County yn yr ail hanner lawer yn gryfach a llwyddodd Jorge Grant i ddod â'r ymwelwyr yn gyfartal.
Roedd gobeithion Casnewydd o aros yn ail adran yn pylu gyda'r newyddion fod Harltepool yn curo Doncaster o 2-1.
Doedd gêm gyfartal ddim yn ddigon felly, ond fe wireddwyd breuddwydion Casnewydd wrth i Mark O'Brien rwydo'r bêl ym munud ola'r 90.
Bu'n rhaid amddiffyn yn galed yn ystod pum munud o amser chwarae ychwanegol, ac roedd 'na ddathlu gorfoleddus gan gefnogwyr Casnewydd pan chwythwyd y chwiban olaf.
Yn gynharach yn y tymor, roedd hi'n edrych yn sicr bod Casnewydd ar eu ffordd i lawr, ond wedi diswyddo'r rheolwr Warren Feeney a phenodi Graham Westley yn ei le, mae'r clwb wedi cael adfywiad ac fe allan nhw nawr ddathlu ac edrych ymlaen at dymor arall yn yr ail adran.
