[SN]URL[SN]
http://web.archive.org/web/20170614072838/http://www.bbc.com/newyddion/40258729

[SN]TITLE[SN]
Brwydr Iona â chanser

[SN]FIRST-SENTENCE[SN]
Mae Iona Boogie a'i gŵr Andy wedi bod yn ddeuawd hynod boblogaidd yng Nghymru ers blynyddoedd lawer. Ond mae Iona ac Andy bellach wedi symud i dref Kelso yng Ngororau'r Alban.

[SN]RESTBODY[SN]
Mae Iona wedi bod drwy gyfnod o salwch ac wedi derbyn llawdriniaethau a radiotherapi am ganser y fron. Bu hi'n siarad gyda Cymru Fyw am ei phrofiadau:
Fe symudon ni i ardal y Gororau yma yn Yr Alban fis Medi flwyddyn ddiwethaf achos o'n i wedi cael blwyddyn ofnadwy dros y flwyddyn cynt, gan 'mod i wedi cael canser y fron ac wedi colli fy mam yr union amser pan o'n i'n mynd drwy'r salwch.
Mi ges i lawdriniaeth yn Ysbyty Glan Clwyd, ac wedyn mi ges i radiotherapi yno hefyd, a chael gofal gwych.
Ar y bore pan o'n i fod i gael radiotherapi ges i alwad ffôn gan ofalwr Mam yn dweud bod nhw wedi ei ffeindio hi 'di marw. Felly o'n i mewn lle drwg ofnadwy i ddweud y gwir.
Roedd rhaid gohirio'r radiotherapi tan y mis Ionawr, felly roeddwn i'n galaru yn ogystal â thrio dod dros ganser, ac roedd cal y ddau efo'i gilydd yn anodd ofnadwy i mi. Mae canser nid yn unig yn effeithio arnat ti yn bersonol ond pawb o dy gwmpas di hefyd - dy deulu, ffrindia', pawb.
Wedi i flwyddyn fynd heibio o'r salwch nes i benderfynu mod i eisiau newid byd.
Oedd pethau 'di mynd reit ddistaw yn Sir Fôn pan o'n i'n byw yno, doedd 'na ddim lot o ganu, ac 'nathon ni feddwl am symud achos oedden ni wedi bod yn dod fyny i'r Alban ers tua 30 mlynedd, yn canu ac ati, gan fynd reit fyny i ogledd y wlad. Maen nhw wrth eu bodda' efo Cymru yma, mae'n ardal rygbi a bob dim felly.
'Nathon ni symud yma ym mis Medi, ac yn fuan wedyn es i am famogram - dwi'n cael un bob blwyddyn am bum mlynedd ar ôl cael canser.
Ges i lythyr i 'ngalw i nôl, ac o'n i mewn sioc pan wnaethon nhw ddweud bod yna gell fechan iawn yna - ar yr ochr arall y tro 'ma, ac roedd rhaid i mi gael llawdriniaeth arall.
O'n i mewn sioc - o'n i'n meddwl: 'Dim eto! Ma'n rhaid bod 'na gamgymeriad... Ond wedyn rhaid derbyn bo' fi'n lwcus iawn i gael y mamogram 'ma mewn amser, achos gyda'r symud ac ati fe allai popeth fod wedi cael ei ohirio, ac os fyswn i wedi colli'r mamogram yna, mae 'na siawns da y byswn i ddim yma rŵan.
Dwi'n annog pawb sy'n cael cynnig prawf fel 'na i fynd amdani achos maen nhw'n achub bywydau, yn bendant.
Ti'n meddwl o hyd mai pobl eraill sy'n cael canser, dim chdi. Ond yn ffodus gyda chanser y fron mae yna siawns da iawn o ddod dros y salwch - dwi'n meddwl bod tua 84% o bobl yn dod dwy'r math yma o ganser.
Mae'r gofal dwi 'di gael gan y Gwasanaeth Iechyd yng Nghymru a'r Alban wedi bod yn wych, y nyrsys, y doctoriaid a phawb arall.
Roedd y driniaeth yn yr ysbyty lleol yn yr Alban yn ffantastig ac yna'r radiotherapi yng Nghaeredin - roedd hi'n dipyn o siwrne i wneud bob dydd, ond alla i ddim cwyno achos roedden nhw'n wych yno.
Mae'r radiotherapi yn flinedig ofnadwy ond mae rhaid meddwl bod o'n neud daioni, ac felly mae rhaid ei wneud o.
'Da ni nôl yn canu dyddia' 'ma. Ar ôl cael canser y tro cyntaf o'n i wedi blino yn ofnadwy, a gan fod canu yn gallu cymryd lot allan o rywun yn emosiynol roedd hi'n anodd. Mae gen i ffrindiau gwych o 'nghwmpas i sydd 'di helpu fi drwy'r amseroedd anodd.
Dydyn ni ddim yn gwneud nosweithiau hwyr a hir ddim mwy, ond 'da ni'n gwneud ein penwythnosau yn Llandudno, gan wneud tri'r flwyddyn a bwcio artistiaid eraill i ganu efo ni yn y gwesty.
Fydda ni'n chwarae yn Y Galeri yng Nghaernarfon ddiwedd y flwyddyn, ac yn teithio i Wlad Belg ger Ypres i goffáu'r Cymry gollodd eu bywydau ganrif yn ôl yn y Rhyfel Mawr, a fydd 'na 50 yn dod efo ni.
Mae'n anodd i mi roi cyngor i eraill ynglŷn â'r salwch 'ma, ond fyswn i'n dweud i drio aros yn bositif bob amser, rhaid rhoi eich ffydd yn y system a'r llawfeddyg i wneud y gwaith.
Y ffordd o'n i'n delio efo petha' oedd i stopio meddwl mai canser oedd arna i, a 'mod i'n mynd i'r ysbyty i gael gwared â rhywbeth drwg. Achos dim ond wedyn ma'n taro chi 'o, ges i ganser...'
Mae angen bod yn amyneddgar iawn achos mae lot o aros - i weld meddyg, i gael sgan, am rhyw ganlyniad, am lythyr... felly mae angen lot o amynedd.
Trio mwynhau bob un diwrnod o hyn ymlaen ydw i, ac mae isho gafael yn y cariad gan y bobl sy' o'ch cwmpas chi.
Bydd cyfle arall i wrando ar sgwrs Iona gyda Shân Cothi ar raglen Bore Cothi BBC Radio Cymru ddydd Gwener, 16 Mehefin am tua 11:00
