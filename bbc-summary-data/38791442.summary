[SN]URL[SN]
http://web.archive.org/web/20170130221612/http://www.bbc.co.uk/newyddion/38791442

[SN]TITLE[SN]
Caerdydd yn cynnal trafodaethau Brexit rhwng arweinwyr

[SN]FIRST-SENTENCE[SN]
Bydd arweinwyr llywodraethau ar draws Prydain yn cwrdd yng Nghaerdydd ddydd Llun i drafod y broses o adael yr Undeb Ewropeaidd.

[SN]RESTBODY[SN]
Mae'r Cyd-bwyllgor Gweinidogion yn cynnwys arweinwyr llywodraethau o Gaerdydd, San Steffan, Caeredin a Belfast.
Dyma fydd y tro cyntaf i'r cyd-bwyllgor gwrdd y tu allan i Lundain.
Dywedodd Downing Street bod y cyfarfod yn dangos ymrwymiad y Prif Weinidog Theresa May i "gydweithio gyda'r llywodraethau datganoledig i geisio cael Brexit sy'n gweithio i'r DU gyfan".
"Ni fyddwn yn cytuno ar bopeth, ond dyw hynny ddim yn golygu y byddwn yn anwybyddu'r trafodaethau sydd eu hangen, ac rwy'n gobeithio y byddwn yn cael trafodaethau adeiladol heddiw," meddai Ms May cyn y cyfarfod.
"Rydyn ni hefyd wedi cael dyfarniad y Goruchaf Lys a wnaeth hi'n glir bod ein perthynas gyda'r UE yn fater i Lywodraeth y DU a Senedd y DU.
"Ni ddylwn anghofio bod hynny'n golygu y bydd ASau sy'n cynrhychioli pob cymuned yn y DU yn rhan o basio Erthygl 50 trwy'r senedd."
Dywedodd Prif Weinidog Cymru, Carwyn Jones ei fod yn edrych 'mlaen at groesawu'r cyfarfod i Gaerdydd, gan ddweud ei fod yn "gyfle pwysig am drafodaethau gonest ac agored ar ddyfodol y DU".
Fe wnaeth y Cyd-bwyllgor Gweinidogion gwrdd ddiwethaf ym mis Hydref, pan ddywedwyd wrth y llywodraethau datganoledig i beidio "tanseilio" trafodaethau Brexit.
Ond yn bwrw cysgod dros y cyfarfod fydd penderfyniad yr Arlywydd Donald Trump i atal teithwyr o saith gwlad rhag cael mynediad i'r Unol Dalaethiau.
Mae Mr Jones wedi beirniadu ymateb Ms May i'r sefyllfa, gan ddweud y bydd yn codi'r mater gyda hi ddydd Llun.
