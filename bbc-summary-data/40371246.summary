[SN]URL[SN]
http://web.archive.org/web/20170622214337/http://www.bbc.co.uk/newyddion/40371246

[SN]TITLE[SN]
Jeremy Miles: 'Angen ystyried pleidleisio gorfodol'

[SN]FIRST-SENTENCE[SN]
Dylai pleidleisio gorfodol gael ei ystyried yn etholiadau'r Cynulliad yn y dyfodol, yn ôl un Aelod Cynulliad Llafur.

[SN]RESTBODY[SN]
Dyna'r "llwybr iawn i'w ddilyn" er mwyn rhoi hwb i nifer y pleidleiswyr, meddai Jeremy Miles.
Yn ôl y Prif Weinidog Carwyn Jones, nid yw Llywodraeth Cymru o blaid pleidleisio gorfodol, gan ychwanegu bod hynny'n "fath o esgus i wleidyddion".
Ond mae BBC Cymru ar ddeall bod sawl aelod o'r cabinet yn bersonol o blaid cyflwyno'r newid.
Does yr un o'r pleidiau gwleidyddol yng Nghymru yn cefnogi pleidleisio gorfodol yn swyddogol.
Bydd y Cynulliad Cenedlaethol yn gyfrifol am drefn etholiadau ei hun yn y dyfodol, yn dilyn Deddf Cymru 2017.
O ganlyniad fe all ACau benderfynu cyflwyno pleidleisio gorfodol, a gostwng yr oedran pleidleisio i 16 oed.
Mae Awstralia yn un o 11 o wledydd sy'n gorfodi cyfranogaeth mewn etholiadau. Mae eraill sydd wedi mabwysiadau'r drefn ond sydd ddim yn ei orfodi.
Gofynnwyd i Mr Miles, AC Castell-nedd, am ei safbwynt ar bleidleisio gorfodol. Dywedodd: "Dwi'n bersonol o blaid hynny, ond rwy'n credu bod angen cael dadl a sgwrs gyhoeddus er mwyn darbwyllo pobl mai dyna'r llwybr iawn i'w ddilyn.
"Rhyw fath o gyfranogi gorfodol bydde fe, byse dim gorfodaeth ar unrhyw un i bleidleisio am unrhyw blaid yn benodol.
"Bydde cyfle i bobl atal eu pleidlais tasan nhw ddim yn gallu dewis neu ar sail moesol."
Dywedodd Carwyn Jones: "Nid ydym o blaid pleidleisio gorfodol. Fel llywodraeth, wrth gwrs, rydym ni wedi cymryd safbwynt ein bod ni eisiau gweld, mewn etholiadau Cynulliad, pobl ifanc 16 i 18 oed yn pleidleisio, ond nid ydym o blaid pleidleisio gorfodol."
Ychwanegodd: "Mae'n rhaid i mi ddweud fy mod i'n ystyried weithiau bod pleidleisio gorfodol yn fath o esgus i wleidyddion.
"Mae'n gyfrifoldeb i bob un ohonom, ar y cyd, i gynyddu'r nifer sy'n pleidleisio."
