[SN]URL[SN]
http://web.archive.org/web/20170324032522/http://www.bbc.co.uk/newyddion/39359996

[SN]TITLE[SN]
Seneddau yn ailagor yn dilyn ymosodiad Llundain

[SN]FIRST-SENTENCE[SN]
Fe fydd seneddau Cymru, San Steffan a'r Alban yn cwrdd yn ôl eu harfer heddiw yn dilyn yr ymosodiad terfysgol yn Llundain ddydd Mercher.

[SN]RESTBODY[SN]
Mae pedwar o bobl wedi marw yn yr ymosodiad a 40 wedi eu hanafu.
Mae tri o'r rhai sydd wedi eu hanafu yn blismyn a dau mewn cyflwr difrifol.
Mae heddlu Llundain yn credu eu bod nhw'n gwybod pwy oedd yr ymosodwr ac yn dweud ei fod wedi cael ei ysbrydoli gan derfysgaeth Islamaidd ryngwladol.
Mae wyth o bobl wedi eu harestio mewn cysylltiad gyda'r ymosodiad.
Mewn datganiad ger bron Tŷ'r Cyffredin fore Iau dywedodd y prif weinidog Theresa May fod yr ymosodwr, oedd wedi ei eni ym Mhrydain, wedi gweithredu ar ben ei hun.
Ychwanegodd fod yr heddlu a'r gwasanaethau cudd yn adnabod y dyn.
Rhai blynyddoedd yn ôl, meddai Mrs May, roedd yr M15 wedi cynnal ymchwilaid oherwydd pryderon am eithafiaeth treisgar, ond gwnaed y penderfynaid  fod y dyn  yn "ffigwr ar yr ymylon" ac nad oedd yn rhan o'r darlun cyfoes sydd wedi ei lunio gan y gwasanaetahu cudd.
Wedi'r ymosodiad yn Llundain, mae darlithydd yn adran astudiaethau amddiffyn Coleg King's wedi dweud bod y math yma o ymosodiad yn "anodd ei ragweld".
Dywedodd Bleddyn Bowen ar y Post Cyntaf: "Y math yma o ymosodiad yw'r peth anoddaf i'w ragweld ac i'w atal achos mae pawb yn gallu cael car a chael gafael ar gyllell, felly mae'r math yma o ymosodiad yn anodd iawn i'r asiantaethau diogelwch a gwybodaeth i'w ragweld..."
"Does dim ateb clir i'r math yma o ymosodiadau, tu hwnt i system lywodraethol fwy totalitaraidd, neu atal pobl rhag gyrru ceir ble mae lot o bobl ar bafin."
Ymhlith y rhai a gafodd eu lladd yn Llundain oedd plismon, y Cwnstabl Keith Palmer, a oedd yn gwarchod y Senedd. Cafodd y dyn 48 oed ei drywanu gan yr ymosodwr.
Cafodd yr ymosodwr ei saethu'n farw.
Cyn yr ymosodiad ar y plismon fe wnaeth yr ymosodwr yrru ei gar at gerddwyr oedd yn croesi Pont San Steffan.
Ar y Post Cyntaf, dywedodd yr AS Liz Saville Roberts bod teimlad o "agosatrwydd" yn Llundain.
"Mae 'na awyrgylch yma, pobl yn edrych ar ei gilydd, rhyw deimlad os rhywbeth o agosatrwydd, ond deall hefyd," meddai.
Bydd Tŷ'r Cyffredin a Thŷ'r Arglwyddi yn gweithio yn ôl eu harfer ddydd Iau.
Dyna hefyd fydd hanes y Senedd ym Mae Caerdydd, ar ôl i weithgareddau yno gael eu hatal ddydd Mercher yn dilyn digwyddiadau Llundain.
Ond fe fydd yna fwy o heddlu gan gynnwys heddlu arfog ar ddyletswydd yng nghyffiniau'r Cynulliad Cenedlaethol.
Cafodd munud o dawelwch ei gynnal ar draws Whitehall yn Llundain, yn Scotland Yard ac yn y senedd ym Mae Caerdydd fore Iau.
