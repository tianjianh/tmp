[SN]URL[SN]
http://web.archive.org/web/20170607084412/http://www.bbc.co.uk/newyddion/40178203

[SN]TITLE[SN]
Angladd yr ymgyrchydd canser, Irfon Williams ym Mangor

[SN]FIRST-SENTENCE[SN]
Mae angladd yr ymgyrchydd canser Irfon Williams wedi ei gynnal yn Eglwys Gadeiriol Bangor ddydd Mercher.

[SN]RESTBODY[SN]
Roedd yr eglwys yn llawn, gyda channoedd hefyd yn gwylio ar sgrin y tu allan.
Bu farw Mr Williams yn 46 oed fis diwethaf. Mae'n gadael ei wraig, Becky, a phump o blant.
Roedd Mr Williams, sylfaenydd ymgyrch Hawl I Fyw, yn wyneb a llais cyfarwydd yng Nghymru ers iddo gael diagnosis o ganser y coluddyn ym mis Ionawr 2014.
Fe gafodd ei achos sylw yn ystod un o sesiynau holi'r Prif Weinidog yn San Steffan, wrth i wleidyddion drafod yr hawl i gleifion dderbyn y cyffur Cetuximab yng Nghymru.
Clywodd y dorf bod Mr Williams am i'r digwyddiad fod yn ddathliad o'i fywyd, ac roedd perfformiadau gan GÃ´r Glanaethwy a'r tenor Rhys Meirion.
Fe wnaeth cyfaill i Mr Williams, y chwaraewr rygbi Robin McBryde, ddarllen yn y gwasanaeth.
Wrth arwain y gwasanaeth, dywedodd Deon Bangor, y Tra Pharchedicaf Kathy Jones nad oedd Mr Williams wedi "bwriadu bod yn arwr... ond dyna oedd o".
Ychwanegodd ei gyfaill, Gary: "Roedd Irfon yn un o'r bobl mwyaf doniol oeddwn i'n 'nabod.
"Hyd yn oed pan oedd yn sal iawn roedd yn dal i wneud i mi chwerthin."
