[SN]URL[SN]
http://web.archive.org/web/20170116215903/http://www.bbc.co.uk/newyddion/38622504

[SN]TITLE[SN]
Grŵp Llafur yn y Cynulliad yn cymeradwyo Mesur Cymru

[SN]FIRST-SENTENCE[SN]
Mae grŵp Llafur yn y Cynulliad wedi penderfynu y byddan nhw'n cefnogi Mesur Cymru mewn pleidlais ddydd Mawrth.

[SN]RESTBODY[SN]
Roedd 'na amheuaeth am agwedd y grŵp tuag at y mesur, gydag un gweinidog yn dweud yr wythnos ddiwetha' nad oedd y blaid yn sicr o estyn ei chefnogaeth.
Ond nawr bod y blaid wedi dewis cefnogi'r mesur, mae'n hynod debygol y bydd y mesur yn cael ei gymeradwyo.
Fe fyddai'r mesur yn caniatáu rhywfaint o bwerau newydd i Gymru, ond mae wedi cael ei feirniadu'n hallt gan rai.
Ddydd Mawrth, mae'r Cynulliad yn pleidleisio ar gynnig cydsyniad deddfwriaethol, sef cynnig i ddangos bod y Cynulliad yn cefnogi deddfwriaeth sy'n ymwneud â meysydd datganoledig ond sy'n cael eu pasio yn San Steffan.
Gyda chefnogaeth debygol y 29 aelod Llafur a'r 11 Ceidwadwr, fe fydd y Cynulliad yn cefnogi Mesur Cymru yn ffurfiol.
Mae UKIP wedi dweud yn barod na fyddan nhw'n cefnogi'r mesur, gan ddweud nad ydyn nhw'n credu y dylai pwerau trethu gael eu datganoli i Gymru heb refferendwm.
Does dim disgwyl i Blaid Cymru wneud penderfyniad tan bod y grŵp yn cyfarfod ddydd Mawrth.
Fe fyddai'r mesur yn cyflwyno system o bwerau sydd wedi eu dal yn ôl yn San Steffan, ond mae'r beirniaid yn dweud ei fod yn aneglur ac y gallai arwain at droi'r cloc yn ôl ar elfennau o ddatganoli.
Ymhlith y pwerau newydd yn y mesur mae:
Yn sgil penderfyniad y grŵp Llafur nos Lun, dywedodd cadeirydd y grŵp, Hannah Blythyn: "Fel y blaid wnaeth ddod â datganoli i Gymru, mae'n briodol ein bod wedi cymryd safbwynt heriol ond cyfrifol i'r broses o basio Mesur Cymru.
"Nid dyma'r mesur y bydden ni wedi ei ddatblygu, ac nid dyma'r Mesur y mae Cymru'n ei haeddu.
"Ond ar ôl pwyso a mesur, fe fydd y mesur yma'n rhoi mwy o bendantrwydd cyfansoddiadol, ac mae'r fframwaith ariannol yn enwedig yn cynrychioli cam mawr ymlaen.
"Yn dilyn dadl ystyriol, mae grŵp Llafur wedi penderfynu pleidleisio o blaid caniatáu i Lywodraeth y DU i fwrw 'mlaen."
