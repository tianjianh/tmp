[SN]URL[SN]
http://web.archive.org/web/20170306024705/http://www.bbc.co.uk/newyddion/39173942

[SN]TITLE[SN]
Achub cerddwyr o waelod rhaeadr

[SN]FIRST-SENTENCE[SN]
Mae dau o bobl wedi cael eu hachub ar ôl syrthio oddi ar raeadr yn ardal Ystradfellte, Bannau Brycheiniog.

[SN]RESTBODY[SN]
Cafodd y ddau, gydag anafiadau difrfiol,  eu cludo gan hofrennydd i'r ysbyty.
Roedd y ddau, ymhlith grŵp o bedwar aeth i drafferthion, ar ôl i un ohonynt syrthio mewn ceunant, gyda'r lleill yn ceisio ei chynorthwyo.
Credir bod dau ohonynt, , dyn a dynes, wedi cael eu hysgubo gan nerth y dŵr tuag at y rhaeadr yn Sgwd Isaf Clun-gwyn.
Cafodd timau achub mynydd eu galw am 11:30 fore Sul ar ôl adroddiadau fod y ddau wedi syrthio 30 troedfedd o ben y rhaeadr.
Roedd tri o dimau achub mynydd, y gwasanaeth ambiwlans, yr heddlu,  y gwasanaeth tân ac hofrennydd gwylwyr y glannau yn rhan o'r ymdrech achub.
Dywedodd llefarydd ar ran tîm achub mynydd Canol Bannau Brycheiniog eu bod wedi cymryd tua phedair  awr i gludo'r ddau o waelod y rhaeadr, yn bennaf oherwydd natur anodd y lleoliad.
Roedd y ddau wedi syrthio i geunant a bu'n rhaid i hofrennydd ddefnyddio winsh er mwyn eu hachub.
