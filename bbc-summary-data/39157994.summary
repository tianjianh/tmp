[SN]URL[SN]
http://web.archive.org/web/20170305020724/http://www.bbc.co.uk/newyddion/39157994

[SN]TITLE[SN]
£27m i feddygon teulu ond disgwyl gwasanaeth ehangach

[SN]FIRST-SENTENCE[SN]
Bydd meddygon teulu yng Nghymru yn cael £27m ychwanegol yn y flwyddyn ariannol nesaf, yn ôl yr Ysgrifennydd Iechyd, Vaughan Gething.

[SN]RESTBODY[SN]
Ond yn rhan o'r cytundeb newydd, mae Llywodraeth Cymru yn dweud bod disgwyl i feddygfeydd gynnig amrywiaeth o wasanaethau ychwanegol.
Yn rhan o'r cytundeb bydd meddygon yn cael codiad cyflog o 1% ac 1.4% ychwanegol i dalu costau.
Hefyd, bydd arian ychwanegol i dalu am amser i ffwrdd o'r gwaith pan mae salwch neu i rieni, a chyfraniad tuag at yswiriant personol meddygon teulu.
Dywedodd Llywodraeth  Cymru bod y cynnydd, cyfanswm o 2.7%, yn uwch na blynyddoedd blaenorol.
Ond mae disgwyl i feddygfeydd ddefnyddio'r arian ychwanegol i gynnal gwasanaethau'n cynnwys:
Yn ôl cynrychiolwyr meddygon teulu, mae'r cytundeb byrdymor yn galluogi i drafodaethau am newidiadau ehangach i gytundebau barhau.
Gobaith cynrychiolwyr yw gwella mynediad i wasanaethau a lleihau biwrocratiaeth. Maen nhw'n ychwanegu bod meddygon teulu yn dal i wynebu "pwysau aruthrol" wrth ddelio gyda phoblogaeth sy'n heneiddio.
Dywedodd yr Ysgrifennydd Iechyd, Vaughan Gething: "Dwi'n hyderus mai'r dull hwn o weithio mewn partneriaeth yw'r ffordd orau ymlaen wrth inni barhau i drawsnewid gofal sylfaenol yng Nghymru.
"Mae'n rhoi sail gadarn i feddygon teulu allu parhau i ddarparu gofal iechyd o ansawdd uchel mewn ffordd gynaliadwy."
Ychwanegodd Dr Charlotte Jones, Cadeirydd Pwyllgor Ymarferwyr Cyffredinol Cymru, ei bod yn "sicr y bydd gweithredu fel hyn yn arwain at y canlyniadau gorau i'r meddygon teulu a'r cleifion".
"Mae'r newidiadau a gyhoeddwyd heddiw yn rhan o waith mwy hirdymor i adolygu'r cytundeb cyfan a sicrhau ei fod yn addas at y dyfodol."
