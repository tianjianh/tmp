[SN]URL[SN]
http://web.archive.org/web/20170712042010/http://www.bbc.co.uk/newyddion/40563590

[SN]TITLE[SN]
Cynllun i gynyddu addysg Gymraeg dros 30% erbyn 2030

[SN]FIRST-SENTENCE[SN]
Mae Llywodraeth Cymru'n cynllunio i weld cynnydd o fwy na thraean yn addysg cyfrwng Cymraeg dros y 14 mlynedd nesaf.

[SN]RESTBODY[SN]
Bron union flwyddyn ers cyhoeddi targed i gynyddu nifer y siaradwyr Cymraeg i filiwn erbyn 2050,  mae Llywodraeth Cymru wedi cyhoeddi strategaeth er mwyn cyrraedd y nod.
Dywedodd Prif Weinidog Cymru, Carwyn Jones, wrth BBC Cymru y byddai'n "ystyried dros y blynyddoedd" sydd i ddod os oes angen gwario mwy o arian ar yr iaith.
Ym marn y cyn weinidog treftadaeth, Alun Ffred Jones o Blaid Cymru, "dydy'r nod...ddim yn mynd i gael ei gyrraedd" heb "gynllun arbennig ar gyfer datblygu addysg cyfrwng Cymraeg".
Mae'r Gymraeg yn fwy na sgil cyfathrebu ac yn "rhan hanfodol o'n diwylliant a hanes ein cenedl ni", meddai gweinidog Llywodraeth Cymru â chyfrifoldeb dros y Gymraeg, Alun Davies wrth lansio'r strategaeth.
Wrth drafod y strategaeth iaith newydd yn y Senedd, dywedodd Mr Davies ei fod e'n gynllun i "Gymry Cymraeg a Chymry di-Gymraeg, gyda'n gilydd".
Ychwanegodd y bydd e'n cyhoeddi papur gwyn a fyddai'n cynnwys cynlluniau er mwyn deddfu ar y pwnc. Dywedodd y gweinidog mai'r bwriad yw cyflwyno cynigion deddfwriaethol yn y flwyddyn newydd.
"Dwi eisiau symud y pwyslais o reoleiddio i hybu a hyrwyddo," meddai. "A dwi eisiau symud y pwyslais i sgwrs genedlaethol am y Gymraeg sydd yn bositif.
"Yn aml iawn ry'n ni'n trafod strategaethau Cymraeg dim ond yn y Gymraeg ond ma' hwn yn strategaeth I Gymru - Cymry Cymraeg a Chymry di-Gymraeg, gyda'n gilydd.
"Mae'n bwysig gweld y Gymraeg fel sgil gyfathrebu...ond hefyd mae rhaid bod y Gymraeg yn fwy na hynny, fwy na dim ond sgil cyfathrebu da chi'n defnyddio pan bod angen yn y gwaith.
"Mae'r Gymraeg yn rhan hanfodol o'n diwylliant a hanes ein cenedl ni."
O ystyried ei ddatganiad y byddai'r llywodraeth yn arwain drwy esiampl yn y maes, cafodd y gweinidog ei herio gan Siân Gwenllian o Blaid Cymru am beidio ail-leoli swyddi llywodraethol mewn ardaloedd lle y mae'r Gymraeg ar ei chryfaf.
Dywedodd yr AC dros Arfon: "Mi fyddai gweld arweiniad clir felly o ran swyddi a'r math o swyddi o ansawdd da ni eisiau gweld yn y bröydd Cymraeg yn arwydd clir gan eich llywodraeth chi o'ch awydd chi i ddangos y ffordd a chreu esiampl.
"Fe ellid wedi sefydlu'r awdurdod cyllid newydd yn y gorllewin ond ni wnaed hynny," meddai.
Cytunodd Mr Davies bod "rhaid i'r llywodraeth sicrhau bod ni'n buddsoddi hefyd yng nghymunedau.
"Rydych chi wedi gweld polisi clir y llywodraeth yma i symud swyddi y tu fas i Gaerdydd a symud swyddi i ardaloedd gwahanol.
"Efallai bod y cyrff i gyd ddim yn mynd i'r lleoedd fase chi wedi dewis...ond mae'r banc datblygu wedi mynd i'r gogledd, mae trafnidiaeth wedi mynd i'r cymoedd ac mae'r awdurdod cyllid hefyd wedi symud."
Yn ôl y ffigyrau diweddaraf, mae 22% o blant saith mlwydd oed yn cael addysg cyfrwng Cymraeg. Bwriad gweinidogion yw cynyddu hynny i 30% erbyn 2031 ac yna i 40% erbyn 2050.
Mae'r llywodraeth hefyd am greu 150 yn fwy o grwpiau meithrin cyfrwng Cymraeg dros y degawd nesaf.
Fel rhan o'r cynlluniau, fe fydd disgyblion yn ysgolion cyfrwng Saesneg yn treulio mwy o amser yn dysgu Cymraeg, ond ni fydd y manylion yn cael eu cyflwyno nes bod y cwricwlwm newydd yn cael ei orffen.
Er mwyn ymdopi gyda chyflenwi addysg Gymraeg, mae gweinidogion yn bwriadu gweld cynnydd mawr yn nifer yr athrawon sy'n gallu gweithio yn y Gymraeg:
Mae'r strategaeth hefyd yn cynnwys targed i gynyddu canran y boblogaeth sydd yn siarad Cymraeg bob dydd o 10% i 20% erbyn 2050.
Wrth siarad cyn cyhoeddi'r strategaeth, dywedodd Carwyn Jones: "Mae'r Gymraeg yn un o drysorau'n gwlad ac yn rhan annatod o'r hyn sy'n ein diffinio fel cenedl, p'un ai ydym yn gallu siarad yr iaith ai peidio.
"Mae cyrraedd miliwn o siaradwyr yn darged bwriadol uchelgeisiol fel bod y Gymraeg yn ffynnu ar gyfer cenedlaethau'r dyfodol.
19% yn 2011
20.5% yn 2001
"Mae heriau o'n blaenau, ond heb os, gallwn eu hwynebu gan wybod bod sail gadarn eisoes i'r gwaith.
"I lwyddo, ry'n ni angen i'r genedl gyfan berchenogi'r iaith. All gwleidyddion ddim gorfodi hynny, ond fe allwn ni fod yn esiampl.
"Drwy godi ein disgwyliadau a mabwysiadu gweledigaeth uchelgeisiol, mae gyda ni'r potensial i newid y rhagolygon ar gyfer yr iaith."
Alun Ffred Jones oedd y gweinidog â chyfrifoldeb dros gyflwyno Mesur yr Iaith Gymraeg fel rhan o lywodraeth glymblaid Llafur a Phlaid Cymru yn y Cynulliad diwethaf.
Chwe blynedd ers pasio'r mesur, dywedodd y cyn-weinidog nad oedd "llawer o ddim byd wedi digwydd" ers hynny "sydd yn codi calon rhywun".
Er ei fod yn croesawu'r uchelgais o gyrraedd miliwn o siaradwyr Cymraeg, ychwanegodd: "Os nad oes yna gynllun arbennig ar gyfer datblygu addysg cyfrwng Cymraeg yng Nghymru, yna dydy'r nod yma o filiwn ddim yn mynd i gael ei gyrraedd."
Yn ôl Cymdeithas yr Iaith, mae angen "camau chwyldroadol mewn nifer o feysydd" er mwyn cyrraedd y targed.
Ddydd Mawrth, mae'r mudiad yn cyflwyno deiseb gyda dros 2,000 o lofnodion i annog Cyngor Caerdydd i agor 10 ysgol Gymraeg newydd yn y brifddinas dros y pum mlynedd nesa'.
Dywedodd y Cadeirydd, Heledd Gwyndaf: "Rydyn ni'n parhau i aros am y mesurau cadarn sydd eu hangen er mwyn troi'r trai.
"Ond rydyn ni'n meddwl ei bod yn fwy na phosib cyrraedd y miliwn o siaradwyr, a hynny cyn 2050.
"Er mwyn llwyddo, mae angen camau chwyldroadol yn nifer o feysydd er enghraifft ym maes cynllunio'r gweithlu, yn enwedig y gweithlu addysg.
"Mae'n golygu normaleiddio ac ehangu addysg Gymraeg ar bob lefel, a hynny'n sylweddol ac ar lefel gyflymach nag erioed o'r blaen."
Dywedodd y Ceidwadwyr bod yn rhaid cyflwyno newidiadau i'r system addysg mewn ffordd sy'n "mynd â chymunedau lleol gyda nhw".
"Dydy perthynas pobl Cymru gyda'r iaith ddim yr un fath ym mhob man, ac mae llwyddiant y newidiadau'n ddibynnol ar berswadio cymunedau ac unigolion gwahanol pam fod dwyieithrwydd mor werthfawr," meddai eu llefarydd, Suzy Davies AC.
Ychwanegodd ei bod yn cefnogi ehangu addysg Gymraeg, ond rhybuddiodd bod rhaid hefyd creu "mwy o gyfleon" i siarad Cymraeg yn y gweithle ar hyn o bryd.
