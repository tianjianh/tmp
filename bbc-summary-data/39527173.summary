[SN]URL[SN]
http://web.archive.org/web/20170415234014/http://www.bbc.co.uk/newyddion/39527173

[SN]TITLE[SN]
Lle oeddwn i: Jiwdas Iscariot

[SN]FIRST-SENTENCE[SN]
Roedden nhw'n griw talentog a brwdfrydig o bob cwr o Gymru ac yn 1979 daeth Theatr Ieuenctid yr Urdd at ei gilydd i lwyfannu opera roc eiconig Jiwdas Iscariot. Bydd rhaglen Cofio ar Radio Cymru yn hel atgofion am y cynhyrchiad ar Sul y Pasg.

[SN]RESTBODY[SN]
Huw Williams o'r Bala oedd yn chwarae' rhan Jiwdas:
"Ro'n i wedi bod yn perfformio mewn operau roc ers sawl blwyddyn, sy'n rhyfedd oherwydd ymuno gyda'r cwmnïau fel technegydd oeddwn ni wedi ei 'neud yn wreiddiol, ac yn cymryd rhannau bach i lenwi bylchau.
"Ro'n i wedi bod yn rhan o gorws y sioe Nia Ben Aur yn 1974, gan fy mod i erbyn hynny yn aelod o Ac Eraill,y band sgwennodd y gerddoriaeth ar gyfer y sioe.
"Dwi'n meddwl bod y syniad am Jiwdas wedi deillio o syniad yn ystod ymarferion sioeAgi Agi yn Ysgol y Berwyn y flwyddyn cynt. Aeth Emyr Edwards, cyfarwyddwr cwmni'r Urdd a Delwyn Siôn ati wedyn i greu Jiwdas.
"Erbyn hynny ro'n i wedi perfformio yn opera roc Dic Penderyn yn Eisteddfod Caerdydd 1978, ac am ryw reswm mi 'naethon nhw nhw ofyn i fi chwarae'r brif ran.
"Aeth nifer o gast Jiwdas ymlaen i wneud bywoliaeth ar y teledu a'r theatr gan gynnwys Stifyn Parri, Siân James, Simon Fisher ac Elfed Dafis, felly roedd yn sioe heb ei ail."
Tra bod nifer o'i gyd-actorion wedi mynd yn eu blaenau i fod yn enwau cyfarwydd ym myd drama ac adloniant Cymru, penderfynodd Huw gilio o flaen y llwyfan wedi perfformiad ola Jiwdas Iscariot
"Ro'n i yn 25 oed, ac felly yn rhy hen beth bynnag ar ôl hyn i fod yn rhan o gwmnïau'r Urdd. Ro'n i hefyd wedi dechrau gweithio fel ymchwilydd ar raglen Bilidowcar yn y BBC, ac wedi penderfynu mai tu ôl i'r camera ro'n i isio bod yn hytrach na blaen y llwyfan."
Ond er i bawb fwynhau'r perfformiadau ar y cyfan, roedd elfennau cymysg yn yr adolygiad o Jiwdas Iscariot gafodd ei gyhoeddi yng nghylchgrawn wythnosol Y Faner ar 11 Mai 1979.
Cyw cantores ac actores ifanc o'r enw Caryl Parry Jones oedd yr awdur beirniadol. ac er bod hi'n amlwg wedi mwynhau'r sioe ar y cyfan, roedd cyfeiriad llai na charedig am berfformiad Robin Williams oedd yn chwarae rhan Iesu Grist yn y cynhyrchiad.
"Robin Williams, brawd Huw...oedd Iesu Grist. Ond siomedig oedd y portread hwn...doedd o ddim yn taro deuddeg...yn gymeriadol nag yn lleisiol."  Awch!
Fe wnaeth Cymru Fyw atgoffa Caryl o'i geiriau miniog:
"Iasu... dwi ddim hyd yn oed cofio adolygu'r sioe, er dwi yn cofio ei gweld hi.  Fues i'n siarad gyda'r trefnydd cerdd, Dulais Rees ar y noson, a dwi'n  cofio gofyn iddo pa interval cerddorol oedd orau ganddo. 'Yr un rhwng yr act cyntaf a'r ail' meddai dan chwerthin.
"Ond dwi ddim yn cofio bod mor galed a fues i ar Robin.  Mi wel'is i o sbel fach yn ôl yn un o gemau rygbi'r Gleision, a wnaeth o ddim fy nhaflu i i'r llewod, felly mae'n siwr ei fod wedi maddau i mi."
Yn ffodus i Caryl mae Huw yn awgrymu bod Robin ei frawd wedi anghofio popeth am yr adolygiad
"Dwi ddim yn siwr ei fod o 'rioed wedi sôn am y peth, ond mae'r actor Ieuan Rhys yn difaru hyd heddiw nad oedd o wedi cael rhan yn y sioe ac mae'n cyfeirio at hynny yn ei hunangofiant."
