[SN]URL[SN]
http://web.archive.org/web/20170130110623/http://www.bbc.co.uk:80/newyddion/38768805

[SN]TITLE[SN]
Cynlluniau drafft addysg Gymraeg yn 'ddi-uchelgais'

[SN]FIRST-SENTENCE[SN]
Ni fydd targed y llywodraeth o gyrraedd miliwn o siaradwyr Cymraeg erbyn 2050 yn cael ei gyrraedd oni bai bod cynlluniau drafft cynghorau sir ar addysg Gymraeg yn cael eu newid.

[SN]RESTBODY[SN]
Dyna rybudd Swyddog Ymchwil Rhieni dros Addysg Gymraeg (RhAG), sy'n dweud na ddylai'r gweinidog sydd â chyfrifoldeb am yr iaith dderbyn y cynlluniau fel y maen nhw.
Mewn llythyr at Alun Davies, sydd wedi cael cefnogaeth drawsbleidiol, mae'r mudiad yn dweud bod y cynlluniau presennol yn "ddi-uchelgais" a bod angen iddyn nhw fod yn rhai "blaengar a mentrus".
Dywedodd llefarydd ar ran Cymdeithas Llywodraeth Leol Cymru bod cynghorau yn "cymryd eu cyfrifoldebau o ddifrif ynglŷn â chynlluniau strategol addysg Gymraeg, ac maen nhw wedi ymrwymo'n llawn i'r polisi hwn".
Dywedodd Llywodraeth Cymru fod Gweinidog y Gymraeg wedi gwneud yn glir ei fod yn disgwyl cynlluniau cryf ac uchelgeisiol, ac y bydd yn "herio unrhyw gynlluniau nad ydynt yn ddigon uchelgeisiol".
Yn ôl Heini Gruffudd, Swyddog Ymchwil RhAG, mae "gwahaniaeth mawr rhwng uchelgais y cynlluniau ac uchelgais y llywodraeth" ar gyfer 2017-2020.
Mae'n dweud bod awdurdodau lleol i fod nodi yn eu strategaethau sut maen nhw am weld twf, rhoi gwybod i rieni am fanteision addysg Gymraeg a sicrhau bod digon o lefydd mewn ysgolion os yw'r ysgol o fewn trothwy o 10% i fod yn llawn.
Ond dyw hyn ddim wedi digwydd, meddai Mr Gruffudd wrth BBC Cymru Fyw: "Yr hyn 'dyn ni wedi gweld yw bod y rhan fwyaf o siroedd fel pe baen nhw wedi anwybyddu cyngor Alun Davies.
"Felly 'dyn ni'n gofyn i Alun Davies beidio derbyn y cynlluniau fel maen nhw ac i ail lunio yn arbennig yr adran cynyddu niferoedd plant saith oed sydd mewn addysg Gymraeg."
Dau gynllun gan gynghorau sydd yn foddhaol, meddai RhAG - sef cynlluniau Sir Benfro a Gwynedd - ond mae'r llythyr yn dweud bod y mwyafrif yn "annelwig" a nifer yn "ddisgrifiadol - yn disgrifio'r hyn sydd wedi digwydd - yn hytrach nag yn ddatblygiadol".
Mae RhAG hefyd yn dweud bod y ffordd y mae rhai cynghorau yn mesur y galw yn wahanol i'r canllaw sy'n cael ei osod gan y llywodraeth.
Dywedodd Mr Gruffudd mai'r canllaw yw gofyn i rieni os ydyn nhw eisiau i'w plant gael addysg Gymraeg, ond mai'r hyn sydd yn digwydd mewn rhai siroedd yw eu bod yn gofyn i ba ysgol maen nhw eisiau i'w plant fynychu.
"Mewn sefyllfa fel yna bydd rhan fwyaf o rieni yn nodi'r ysgol leol Saesneg," meddai.
"Felly maen nhw'n cymysgu'r galw gan drio cael gwybod i ba ysgol Saesneg y bydden nhw am fynd, yn hytrach na ydyn nhw am gael addysg Gymraeg. Mae'r holl broses yn gymysglyd."
Mae'n awgrymu bod "diogi" ymhlith y swyddogion cyngor a bod newid y cynlluniau am gymryd ymdrech ac ymroddiad.
"Falle bod angen i'r gweinidog, o ddifrif fel petai, ddweud tipyn bach o'r drefn wrth y siroedd iddyn nhw symud tipyn yn fwy cyflym nag y maen nhw," meddai Mr Gruffudd.
Dywedodd Llywodraeth Cymdeithas Leol Cymru bod cynghorau yn "cefnogi uchelgais a thargedau Llywodraeth Cymru er lles y Gymraeg" er bod y sefyllfa ariannol yn heriol.
Mae'r llefarydd hefyd yn dweud mai mater i awdurdodau unigol yw'r cynlluniau a'u bod yn ystyried yr "amgylchiadau lleol" a'r "pwysau unigol" yn y sir honno.
"O safbwynt strategol, fodd bynnag, mae byd llywodraeth leol wedi ymrwymo i gydweithio â Llywodraeth Cymru er mwyn gwireddu'r uchelgais sy'n gyffredin iddyn nhw.
"Bydd WLGA yn trafod y cynlluniau gyda Llywodraeth Cymru ac Alun Davies AC, Gweinidog Dysgu Gydol Oes a'r Gymraeg, cyn bo hir gan geisio gofalu y bydd cynlluniau o'r fath yn cyd-fynd â Rhaglen Ysgolion yr 21ain Ganrif, proses llunio'r cwricwlwm newydd a tharged Llywodraeth Cymru y dylai fod miliwn o Gymry Cymraeg erbyn 2050."
Dywedodd llefarydd ar ran Llywodraeth Cymru: "Mae gan awdurdodau lleol ddyletswydd statudol i baratoi Cynlluniau Strategol Cymraeg mewn Addysg, a'u cyflwyno i Weinidogion Cymru eu hystyried. Yn y cynlluniau hyn, rhaid i awdurdodau lleol osod targedau heriol ar gyfer datblygu addysg cyfrwng Cymraeg yn eu hardaloedd.
"Rhaid i'r cynlluniau hefyd nodi camau gweithredu ar gyfer sicrhau cymaint o gyfleoedd â phosib i bobl allu manteisio ar addysg cyfrwng Cymraeg, a hynny ar draws yr holl gyfnodau addysgol.
"Gall Gweinidogion gymeradwyo cynlluniau, eu haddasu ac yna'u cymeradwyo, neu gallant eu gwrthod a pharatoi cynllun newydd ar gyfer awdurdod. Ni allwn wneud sylw am strategaethau unigol.
"Fodd bynnag, mae Gweinidog y Gymraeg wedi dweud yn glir ei fod yn disgwyl cynlluniau cryf ac uchelgeisiol ac y bydd yn herio unrhyw gynlluniau nad ydynt yn ddigon uchelgeisiol."
