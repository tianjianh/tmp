[SN]URL[SN]
http://web.archive.org/web/20170201172457/http://www.bbc.co.uk/newyddion/38831595

[SN]TITLE[SN]
Aelod Cynulliad UKIP yn gwadu ysmygu 'cyffuriau meddal'

[SN]FIRST-SENTENCE[SN]
Mae un o Aelodau Cynulliad UKIP wedi gwadu cyhuddiad gan westy iddi ysmygu "cyffuriau meddal" mewn ystafell wely wrth aros yng Nghaerdydd er mwyn mynychu'r Senedd.

[SN]RESTBODY[SN]
Fe gododd gwesty'r Future Inn ym Mae Caerdydd dâl o £250 ar Michelle Brown, AC rhanbarthol dros Ogledd Cymru, ar ôl ei chyhuddo o achosi "arogl cryf" yn ei hystafell a oedd yn golygu na ellid defnyddio'r ystafell am 24 awr.
Mae llefarydd ar ran Ms Brown wedi gwadu'r cyhuddiad, gan ddweud mai defnyddio cynnyrch tybaco gydag arogl cryf a wnaeth yr AC yn yr ystafell, oedd yn un dim-ysmygu.
"Roedd e'n gamgymeriad di-feddwl ac fe dalodd Michelle y gost o lanhau'r stafell," meddai'r llefarydd.
Roedd y digwyddiad wedi cymryd lle ym mis Mai'r llynedd, wythnos wedi i Michelle Brown gael ei hethol am y tro cyntaf i gynrychioli UKIP yn y Senedd.
Arhosodd Michelle Brown, sy'n byw ym mhentref Mostyn yn Sir y Fflint, yng ngwesty'r Future Inn ym Mae Caerdydd o 9 - 11 Mai.
Fe gwynodd y gwesty yn dilyn ymadawiad yr Aelod Cynulliad ar y dydd Mercher.
Mae BBC Cymru ar ddeall bod y gwesty wedi ei chyhuddo o ysmygu "cyffuriau meddal" yn ei hystafell wely, gan ddweud "oherwydd yr arogl cryf yn yr ystafell ni ellir ei ddefnyddio am 24 awr".
Dywedodd llefarydd ar ran Michelle Brown: "Yn ddiweddar roedd Michelle wedi treulio cwpl o nosweithiau mewn gwesty gydag ystafelloedd ysmygu, ac mae 'na nifer ohonynt ar draws y DU, ond yn anffodus fe anghofiodd hi ei bod hi'n aros mewn gwesty heb y fath ystafelloedd.
"Roedd e'n gamgymeriad di-feddwl ac fe dalodd Michelle y gost o lanhau'r stafell."
Dywedodd llefarydd ar ran Future Inns: "Byddai Future Inns yn hoffi cadarnhau nag yw'r defnydd anghyfreithlon o gyffuriau ar ein safleoedd yn cael ei ganiatáu ar unrhyw adeg.
"Nid ydym, fodd bynnag, yn trafod y materion yma gyda thrydedd parti oni bai ei fod yn ofynnol gan awdurdodau'r gyfraith."
