[SN]URL[SN]
http://web.archive.org/web/20170222070914/http://www.bbc.co.uk/newyddion/39017953

[SN]TITLE[SN]
Llafur yn gwahardd aelod o'r blaid dros dro yn Llanelli

[SN]FIRST-SENTENCE[SN]
Mae'r blaid Lafur wedi cadarnhau wrth BBC Cymru bod un o'i haelodau fu'n ymgyrchu yn erbyn newidiadau i Ysgol Llangennech yn Sir Gaerfyrddin wedi cael ei gwahardd o'r blaid dros dro.

[SN]RESTBODY[SN]
Fe ysgrifennodd Aelod Seneddol Plaid Cymru dros Ddwyrain Caerfyrddin a Dinefwr, Jonathan Edwards AS lythyr agored at arweinydd y blaid Lafur, Jeremy Corbyn AS yn codi pryderon ynglŷn â'r ymgyrch yn ymwneud â newid statws ysgol Llangennech yn un cyfrwng Cymraeg.
Mae rhai o rieni Llangennech wedi bod yn protestio yn erbyn penderfyniad Cyngor Sir Gâr i newid statws yr ysgol o fod yn un ddwyieithog i un cyfrwng Cymraeg.
Yn y llythyr roedd Mr Edwards yn tanlinellu bod rhai aelodau Llafur wedi bod yn ymgyrchu gyda UKIP a rhannu deunydd aelodau o grŵp asgell dde eithafol yr English Defence League ar wefannau cymdeithasol.
Yn y llythyr mae Mr Edwards hefyd yn galw ar wahardd ac ymchwilio i ymddygiad "yr holl aelodau ac ymgeiswyr sydd wedi bod ynghlwm gydag ymgyrchu UKIP neu sydd wedi hwyluso'r fath gydweithio".
Yn ôl llefarydd ar ran y blaid Lafur: "Rydym yn ymwybodol o gwynion yn erbyn Michaela Beddows. Mae Ms Beddows wedi ei gwahardd o'r Blaid Lafur wrth i ymchwiliad gael ei gynnal."
Does dim cadarnhad swyddogol ynglŷn â'r rhesymau pam bod Ms Beddows wedi ei gwahardd dros dro o'r blaid.
