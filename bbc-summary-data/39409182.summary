[SN]URL[SN]
http://web.archive.org/web/20170327204913/http://www.bbc.co.uk/newyddion/39409182

[SN]TITLE[SN]
Ymchwiliad i gytundebau Traws a Wylfa

[SN]FIRST-SENTENCE[SN]
Mae llywodraeth y DU wedi atal cytundeb ariannol gwerth £6bn i ddadgomisiynu 12 pwerdy niwclear yn dilyn diffygion mewn proses dendro.

[SN]RESTBODY[SN]
O ganlyniad i'r helynt, mae'r llywodraeth wedi talu £100m mewn iawndal i ddau gwmni.
Dywedodd y Gweinidog Ynni Greg Clark y byddai ymchwiliad annibynnol yn cael ei gynnal, gyda'r posibilrwydd o gymryd camau disgyblu i ddilyn.
Roedd y cytundeb ariannol yn ymwneud â 12 pwerdy Magnox, gan gynnwys Wylfa ar Ynys Môn, a Thrawsfynydd yng Ngwynedd.
Yn 2014 rhoddwyd cytundeb 14 mlynedd i bartneriaeth Cavendish Fluor i reoli a dad-gomisiynu'r gorsafoedd.
Ond yn ôl y Gweinidog Ynni doedd y gwaith yn y cytundeb tendr ddim yn cyfateb i'r gwaith oedd angen ei wneud.
Fe ddaeth y gweinidog i'r casgliad fod nam sylweddol yn y broses dendro ac mae hyn wedi arwain at gostau ychwanegol sylweddol.
Dywedodd Mike Clancy, ysgrifennydd undeb Prospect: "Mae hyn yn sefyllfa ryfeddol o gofio pwysigrwydd a maint y cytundeb Magonx i'r diwydiant niwclear
"Bydd y cyhoedd a'n haelodau yn awyddus i gael eglurhad a sicrwydd ynglŷn â dyfodol y broses gomisiynu."
Mae'r wrthblaid yn San Steffan wedi herio gallu'r llywodraeth i ddelio â'r cytundeb ac wedi cwestiynu eu strategaeth dadgomisiynu niwclear.
Dywedodd llefarydd Llafur ar ynni Rebecca Long-Bailey: "Mae'r llywodraeth wedi dangos lefelau dramatig o ddiffyg gallu".
Mae disgwyl i'r  gwaith ymarferol o ddadgomisynu'r safleoedd niwclear barhau wrth i'r llywodraeth geisio datrys yr anghydfod ariannol.
