[SN]URL[SN]
http://web.archive.org/web/20170207233457/http://www.bbc.co.uk/newyddion/38881539

[SN]TITLE[SN]
"Difaru'n syth"

[SN]FIRST-SENTENCE[SN]
Mae mam i ddwy o Landysul yn parhau i deimlo'n euog, dair blynedd ar ôl i'w chyn-bartner ladd ei hun.

[SN]RESTBODY[SN]
Mae Stacey Joy yn rhannu ei stori yn gyhoeddus am y tro cyntaf gyda BBC Cymru Fyw.
Roedd Stacey Joy, 24, ar y ffôn gyda'i chyn-bartner, a thad ei phlant, pan laddodd ei hun yn 2013.
A hithau'n ddiwrnod cynta'r flwyddyn roedd Stacey Joy gyda'i theulu ac roedd ei chyn-bartner wedi bod yn ei ffonio drwy'r dydd.
"Yn y diwedd, wnes i fynnu ei fod e'n stopio, ac yn gadael llonydd i fi a'r merched," meddai. "Ro'n i'n ymwybodol ei fod e'n isel iawn, ac yn unig, ond digon oedd digon.
"Wnaeth y galwadau barhau tan yr oriau mân, ac roedd e'n dweud wrtha i'n gyson ei fod e am ladd ei hun, felly'r diwrnod yma pan oedd e'n bygwth hynny, wnes i ddim cymryd sylw.
"Roedd e'n aml yn fy ngham-drin i'n feddyliol, a bob tro yn gorffen pethau drwy ddweud ei fod e'n mynd i ladd ei hun. Ond y noson hon, wnes i ddweud rhywbeth na ddywedais erioed o'r blaen, sef 'Jyst gwna fe, a gad lonydd i fi!'
"Wnes i ddifaru'n syth, ond cyn i mi allu dweud unrhyw beth arall, glywais i sŵn rhyfedd, ac fe wnaeth y ffôn ddisgyn yr ochr draw."
Roedd y gwaethaf wedi digwydd, a dyma hi'n ffonio am ambiwlans. Ar ôl awr o aros am newyddion, daeth heddlu i'w chartref i ddweud ei fod wedi crogi ei hun.
Roedd y noson dyngedfennol heno yn benllanw blynyddoedd o berthynas a oedd yn gymysgedd o gariad a chasineb.
"Gwrddais i ag e yn syth ar ôl gadael ysgol," meddai. "Ro'n i'n ifanc, ac o edrych yn ôl, ro'n i braidd yn naïf, ac wedi disgyn dros fy mhen a fy nghlustiau mewn cariad ag e.
"Ro'n i'n gweithio bob dydd felly doedd gen i ddim syniad bod ganddo broblemau gydag alcohol, felly ro'n i'n meddwl mai bach o hwyl oedd y meddwi gyda'r nos."
Roedd Stacey Joy yn byw adref gyda'i mam ar y pryd, ac yn fuan iawn fe ddaeth ei phartner i fyw atyn nhw.
"Ar ôl mis, fe dd'wedodd Mam mai digon yw digon, roedd hi'n gweld trwyddo fe, ac yn trio fy argyhoeddi i ei fod e'n ddylanwad drwg," meddai.
"Ond dw i mor benderfynol, wnes i benderfynu peidio gwrando a symud mas gydag e i fyw yn rhywle arall."
Mae Stacey'n difaru gadael ei swydd er mwyn bod gyda'i phartner yn gyson: "Yn sydyn iawn, doedd gen i ddim ffrindiau, dim teulu, dim arian."
Roedd hi'n ddall i'w reolaeth drosti ar y pryd meddai ond yn ymwybodol erbyn hyn o'i alcoholiaeth ac yn teimlo y gallai ei helpu.
Dechreuodd pethau edrych yn well am gyfnod wedi i'w phartner gael swydd a rhoi'r gorau i yfed.
Ond fe newidiodd pethau eto pan gollodd ei swydd, dioddef iselder mawr a bwrw'r botel eto.
"Yn sobor, roedd e'n lyfli, ond yn feddw, roedd e'n ofnadwy," meddai.
"Dw i'n cofio'r diwrnod pan aeth e mor feddw, es i i weld ffrind yng Nghaerfyrddin, ac fe aeth e'n wallgo'. Ro'n i'n feichiog, dim ond mis oedd i fynd tan fod y babi fod i gyrraedd.
"Doedd e ddim yn hapus fy mod i wedi mynd, ac fe wnaeth e drio fy ngwthio i lawr grisiau serth ger arhosfan bysiau.
"Yr eiliad yma, ro'n i'n gwybod. Doedd hyn ddim yn iawn o gwbl, ac roedd rhaid dianc."
Symudodd yn ôl at ei mam, ond doedd bywyd ddim yn hawdd o hyd, meddai.
"Roedd yna lawer iawn o gam-drin meddyliol, a guilt tripping, ac yn sydyn iawn dyma fi'n ffeindio fy hun yn ôl yn ei freichiau.
"Cafodd fy merch fach ei geni, ac fe dawelodd y storm am ychydig, ac fe wnaethon ni balu ymlaen.
"Ond roedd ei broblemau yn dal i fod yno, ac yn y diwedd, roedd e'n cam-drin ei hun, yn torri ei hun, ac un tro roedd rhaid i mi a fy mabi bach un mis oed fynd ag e i'r ysbyty.
"Ar y pryd, ro'n i'n teimlo ei bod hi mor bwysig i fi aros gyda thad fy mhlentyn, er ei mwyn hi. Erbyn hyn hefyd, ro'n i'n disgwyl ein hail blentyn."
Ond sylweddolodd Stacey yn y pen-draw nad oedd eisiau aros yn y fath awyrgylch ac fe adawodd eto: "Yr holl gam-drin, y tymer gwyllt. Roedd e mor annheg ar fy mhlant i."
Mae'r hyn a ddigwyddodd ar ddiwrnod cynta'r flwyddyn yn 2013 wedi gadael craith ar ei meddwl sydd heb iacháu, meddai.
"Dw i'n teimlo ei fod e'n fy mygwth i, mae e wastad yna fel petai. Dw i'n dioddef o or-bryder ac yn cael pyliau o banig yn gyson. Dw i'n teimlo'n euog, ac yn teimlo fel pe bawn i wedi methu fel rhiant," meddai.
Ond dydy Stacey ddim yn teimlo y byddai hi wedi gallu stopio'r weithred:
"Roedd e wedi dioddef o iselder am flynyddoedd ac wedi trio cyflawni hunanladdiad gwpwl o weithiau'n aflwyddiannus," meddai.
"Roedd ei freichiau'n llawn o farciau ac, wrth gwrs, roedd yr alcoholiaeth yn broblem fawr.
"Roedd e'n ddyn anhapus iawn, ac roedd e wedi trio meddyginiaeth, ac wedi bod at y doctor. Wnaeth dim byd weithio, doedd e ddim eisiau derbyn unrhyw gymorth."
Mae'r hunllef yn dal i fod yn fyw iawn iddi, ac mae'r ffaith nad yw ei phlant yn gwybod yr hanes yn bryder mawr iddi.
"Dw i wir ddim yn edrych ymlaen at y diwrnod pan fydd rhaid i mi ddweud wrth fy mhlant. Dy'n nhw ddim yn gwybod dim am yr hanes, nac am eu tad.
"Dyw bywyd ddim yn hawdd o gwbl. Mae'r euogrwydd dw i'n ei deimlo yn uffernol, yn fy mwyta i'n fyw, a dw i'n poeni'n fawr y bydd fy mhlant yn dal hyn yn fy erbyn i pan fyddan nhw'n hŷn.
"Yr unig beth dw i'n falch ohono yw fy mod i wedi llwyddo i ddianc, a'u bod nhw ddim wedi gorfod wynebu'r un pethau wnes i eu goddef."
Stori: Llinos Dafydd
