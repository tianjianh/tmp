[SN]URL[SN]
http://web.archive.org/web/20170710235759/http://www.bbc.co.uk/newyddion/40555298

[SN]TITLE[SN]
Dynes yn ddieuog o achosi marwolaeth drwy yrru'n ddiofal

[SN]FIRST-SENTENCE[SN]
Mae dynes o Sir Gaerfyrddin wedi ei chael yn ddieuog o achosi marwolaeth drwy yrru'n ddiofal.

[SN]RESTBODY[SN]
Fe gollodd Laura Matthews-James ei babi, a bu farw gyrrwr arall, mewn gwrthdrawiad yn 2016.
Roedd yr erlyniad yn honni ei bod wedi colli rheolaeth o'i cherbyd cyn taro car Robert Hitchcock, 54.
Ond gwadodd Ms Matthews-James ei bod yn goryrru ar y ffordd i'r gwaith y bore hwnnw.
Clywodd Llys y Goron Abertawe bod Ms Matthews-James, 35, yn gyrru i'w gwaith yn Ysbyty Glangwili, Caerfyrddin, ar 26 Chwefror 2016 pan ddigwyddodd y gwrthdrawiad tua 08:45.
Dywedodd nad oedd hi'n cofio'r gwrthdrawiad, ond ychwanegodd na fyddai hi wedi cymryd risg am ei bod yn disgwyl.
Cafodd ei chludo i'r ysbyty yn sgil y digwyddiad, ond bu ei phlentyn farw yn y groth.
Fe glywodd y llys bod Mr Hitchcock wedi marw "mwy na thebyg yn syth".
