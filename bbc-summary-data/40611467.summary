[SN]URL[SN]
http://web.archive.org/web/20170715004040/http://www.bbc.co.uk/newyddion/40611467

[SN]TITLE[SN]
Prif weithredwr yr Urdd, Sioned Hughes i adael ei swydd

[SN]FIRST-SENTENCE[SN]
Mae Newyddion 9 wedi datgelu y bydd prif weithredwr Urdd Gobaith Cymru yn gadael ei swydd, lai na dwy flynedd ers cael ei phenodi.

[SN]RESTBODY[SN]
Roedd nifer o staff wedi codi pryderon ynglŷn â'r ffordd roedd yr Urdd yn cael ei redeg, a diffyg ffydd yng ngallu Mrs Hughes.
Cafodd Sioned Hughes ei phenodi gyda'r nod o arwain y mudiad ieuenctid at eu canmlwyddiant yn 2022, ac fe ddisgrifiodd ei phenodiad fel "braint a her".
Yn adroddiad blynyddol diweddaraf yr Urdd, dywedodd ei bod hi'n edrych ymlaen yn fawr at y cyfnod cyffrous o flaen y mudiad.
Ond mae'n ymddangos bod y berthynas rhyngddi hi a staff yr Urdd wedi dirywio, hyd at bwynt lle penderfynodd yr ymddiriedolwyr ymyrryd.
Mae 12 o ymddiriedolwyr yn rhan o bwyllgor gwaith y mudiad, dan gadeiryddiaeth Tudur Dylan Jones, a nhw sy'n gyfrifol am oruchwylio gwaith y staff.
Does dim manylion pellach am natur y gwyn, ond does 'na ddim awgrym bod y prif weithredwr wedi camymddwyn na cham-weinyddu mewn unrhyw ffordd.
Doedd Sioned Hughes ddim am wneud unrhyw sylw.
Mewn datganiad dywedodd yr Urdd: "Mae'r mudiad a Sioned Hughes wedi cytuno ar y cyd bod ei chyflogaeth fel Prif Weithredwr yn dod i ben.
"Mae'r Urdd yn diolch iddi am ei gwasanaeth ac yn dymuno'n dda iddi yn y dyfodol."
Mae gan yr Urdd tua 53,000 o aelodau, a throsiant o £9m.
