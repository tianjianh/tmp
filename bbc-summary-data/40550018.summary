[SN]URL[SN]
http://web.archive.org/web/20170709232811/http://www.bbc.co.uk/newyddion/40550018

[SN]TITLE[SN]
Geraint Thomas wedi cael damwain yn y Tour de France

[SN]FIRST-SENTENCE[SN]
Mae'r Cymro cyntaf i wisgo'r crys melyn yn y Tour de France wedi cael ei orfodi i adael y ras wedi iddo gael damwain yng nghymal naw.

[SN]RESTBODY[SN]
Yn ôl adroddiadau disgynnodd Thomas o dîm Sky oddi ar ei feic wrth ddod lawr disgyniad serth.
Ddoe yn dilyn yr wythfed cymal roedd Geraint Thomas yn parhau i fod yn yr ail safle.
Yn ôl gwefan Tour de France mae 'na ofnau fod Geraint Thomas wedi torri pont ei ysgwydd.
Thomas enillodd gymal cyntaf y Tour De France eleni ac fe gadwodd y crys melyn tan i Froome ei gipio oddi arno ar ôl cymal pump.
Digwyddodd y ddamwain ar ddisgyniad Col de la Biche - ychydig yn llai na hanner ffordd o'r cymal mynyddig rhwng Nantua a Chambery. Fe geisiodd e barhau â'i daith ond roedd hynny yn amhosib.
Dyma bedwerydd cwymp Thomas yn y Tour - fe gwympodd e hefyd yn yr ail gymal ac yng nghymalau pedwar ac wyth.
Fe gafodd e ddamwain arall ym mis Mai yn Giro d'Italia a gorfod rhoi gorau i'r ras.
Bydd ei absenoldeb yn ergyd i Froome sy'n ceisio ennill ei drydedd fuddugoliaeth o'r bron yn y Tour a'i bedwerydd teitl.
Ddydd Sul yn Velothon Cymru yng Nghaerdydd a'r cyffiniau roedd 'na anogaeth i seiclwyr wisgo lliw melyn i gydnabod camp anhygoel Geraint Thomas i fod y Cymro cyntaf i wisgo'r crys melyn.
