[SN]URL[SN]
http://web.archive.org/web/20170315012802/http://www.bbc.co.uk/newyddion/39260481

[SN]TITLE[SN]
Pleidlais cabinet o blaid cau ffrwd Gymraeg Aberhonddu

[SN]FIRST-SENTENCE[SN]
Mae cabinet Cyngor Sir Powys wedi pleidleisio o blaid cynllun i gau'r ffrwd Gymraeg yn Ysgol Uwchradd Aberhonddu.

[SN]RESTBODY[SN]
Ddydd Mawrth, pleidleisiodd pum aelod o'r cabinet o blaid cau'r ffrwd Gymraeg, gyda dau yn erbyn, ac un yn ymatal.
Mae rhieni yn yr ardal wedi codi pryderon am effaith posib y newidiadau, gyda sawl un yn cwestiynu beth fydd dyfodol addysg cyfrwng Cymraeg o fewn y dref.
Roedd y cyngor yn dweud bod cwymp yn nifer y disgyblion oedd yn astudio drwy'r Gymraeg yn y blynyddoedd diwethaf.
Mewn cyfarfod llawn o Gyngor Powys yr wythnos ddiwethaf, roedd yna gefnogaeth i gadw'r ffrwd Gymraeg yn Aberhonddu.
Ond yn ôl y cyngor mae niferoedd y disgyblion sy'n astudio trwy'r Gymraeg yn yr ysgol "wedi gostwng yn sylweddol dros y degawd diwethaf".
19 o ddisgyblion sy'n astudio trwy gyfrwng y Gymraeg yn Ysgol Uwchradd Aberhonddu ar hyn o bryd. Y pynciau sy'n cael eu cynnig yw Gwyddoniaeth, Hanes, Daearyddiaeth, Astudiaethau Crefyddol, Ffrangeg a Thechnoleg Gwybodaeth a Chyfathrebu.
Cyn y bleidlais, dywedodd yr aelod cabinet sydd â chyfrifoldeb dros addysg, Arwel Jones, bod "y disgyblion sydd yno ar hyn o bryd yn debygol o gael gwell addysg mewn ysgol ddwyieithog newydd yn Llanfair-ym-Muallt".
"Mae 'na fwy o gostau teithio yn mynd i fod," meddai, "ond dydi o ddim i gyd i lawr i arian, addysg y plant sy'n bwysig."
Mae rhieni yn poeni bod colli'r ffrwd Gymraeg yn Ysgol Uwchradd Aberhonddu yn peryglu addysg cyfrwng Cymraeg yn Ysgol Gynradd y Bannau.
Dywedodd Angharad Woodland, sy'n rhiant ac yn llywodraethwr yn Ysgol y Bannau: "Mae hyn yn mynd i gael effaith ofnadwy ar y Gymraeg yn Aberhonddu."
"Mae rhieni yn sôn yn barod am symud eu plant o'r ysgol gynradd.
"Y teimlad sydd wedi bod yn y dref dros y blynyddoedd diwethaf yw bod y Gymraeg yn dod yn ei flaen yn dda iawn, ond mae pobl wedi colli diddordeb oherwydd y penderfyniad yma.
"Mae'r iaith yn mynd i ddiflannu o Aberhonddu dros nos heb yr ysgolion yma."
