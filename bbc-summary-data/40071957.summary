[SN]URL[SN]
http://web.archive.org/web/20170528054445/http://www.bbc.com/newyddion/40071957

[SN]TITLE[SN]
Buddugoliaeth! Munster 22-46 Scarlets

[SN]FIRST-SENTENCE[SN]
Mae'r Scarlets yn dathlu wedi iddyn nhw drechu Munster yn rownd derfynol y Pro 12 yn Stadiwm Aviva yn Nulyn.

[SN]RESTBODY[SN]
Dechreuodd y Scarlets ar dân ac yn yr hanner cyntaf yr oedd pedwar cais - y ddau gyntaf gan y ddau asgellwr Liam Williams a Steff Evans ac yna roedd dau gais arall gan Gareth Davies a'r Gwyddel Tadgh Beirne.
Roedd yna hefyd gicio llwyddiannus gan droed Rhys Patchell wrth iddo drosi deirgwaith - fe fethodd y tro cyntaf. Sicrhaodd e hefyd gôl gosb yn yr hanner cyntaf.
Roedd Munster yn fwy egnïol cyn yr egwyl ac fe lwyddodd Tyler Bleyendaal i sgorio cais gan gau'r bwlch i 19 pwynt. Fe hefyd a drosodd yn llwyddiannus ac a sicrhaodd gôl gosb i Munster ar ddechrau'r gêm.
Y sgôr felly ar yr hanner oedd Munster 10-29 Scarlets.
Ar ddechrau'r ail hanner roedd y Munster i weld yn fwy penderfynol wrth iddynt chwarae yn hanner y Scarlets. Ond y Scarlets a gafodd y pwyntiau cyntaf wrth i Rhys Patchell sicrhau gôl gosb arall gan godi sgôr Y Scarlets i 32.
Digon blêr oedd pethau ar adegau wedi'r egwyl a "chododd y gêm ddim i'r uchelfannau," meddai'r sylwebydd  Huw Llywelyn Davies.
Yn ôl Nathan Brew, roedd y Scarlets wedi colli hyder ac ysbryd ac roedd gwendidau yn yr amddiffyn ar adegau.
Bu'n rhaid i Steff Evans, prif sgoriwr ceisiau'r Pro 12 yn ystod y tymor, adael y cae oherwydd anaf.
Ond cyn i'r gêm ddod i ben sicrhaodd DTH van der Merwe ar ran y Scarlets gais arall ac roedd trosiad llwyddiannus gan Liam Williams - Williams yn cicio gan bod Rhys Patchell wedi gadael y cae.
Roedd yna hefyd gais hwyr i Munster yn fuan wedyn a dwy funud cyn diwedd y gêm cais arall i'r tîm cartref.
Y Scarlets gafodd y sgôr olaf wrth i James Davies sgorio cais. Roedd trosgais Liam Williams hefyd yn llwyddiannus.
Buddugoliaeth ysgubol i'r Scarlets. Y sgôr terfynol felly Munster 22-46 Scarlets.
Seren y gêm oedd Aaron Shingler.
