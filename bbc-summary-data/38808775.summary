[SN]URL[SN]
http://web.archive.org/web/20170131213450/http://www.bbc.co.uk/newyddion/38808775

[SN]TITLE[SN]
Llai o ysgolion angen y lefel uchaf o gymorth

[SN]FIRST-SENTENCE[SN]
Mae canlyniadau ar gyfer perfformiad ysgolion Cymru yn dangos fod nifer yr ysgolion sydd angen y lefel uchaf o gymorth - ysgolion yn y categori coch  - wedi gostwng o'i gymharu â'r llynedd.

[SN]RESTBODY[SN]
Yn yr un modd, mae mwy o ysgolion wedi eu rhoi yn y categori gwyrdd - lle mae angen lefelau is o gefnogaeth arnynt.
Dyma'r drydedd flwyddyn i'r system liwiau gael ei defnyddio gyda phob ysgol yn cael gradd gan ddibynnu ar nifer o feini prawf.
Mae ysgolion yn cael eu didoli i gategori lliw sy'n mynd o wyrdd, i felyn, oren a choch.
Bydd y manylion yn cael eu cyhoeddi yma maes o law.
Fe gafodd canlyniadau 2016 eu cyhoeddi ar wefan Fy Ysgol Leol.
Yn ôl y ffigyrau diweddara' mae 54 o ysgolion uwchradd yn y categori gwyrdd, a 21 yn y categori coch.
Llynedd, 39 oedd yn y categori gwyrdd, gyda 26 yn ysgolion coch.
O ran ysgolion cynradd, mae 355 o ysgolion categori gwyrdd eleni, a 22 o rai coch.
Llynedd, roedd 294 o ysgolion cynradd gwyrdd, a 32 o rai coch.
Mae'r ffigyrau yn dangos fod cyfran yr ysgolion gwyrdd wedi cynyddu 5% yn y sector cynradd a 7% yn y sector uwchradd.
Hefyd mae'r ffigyrau yn dangos fod cyfran yr ysgolion coch wedi gostwng 1% yn y sector cynradd a 2% yn y sector uwchradd.
Mae 41% ysgolion arbennig wedi'u categoreiddio'n ysgolion gwyrdd.
Dim ond 8% sydd wedi'u categoreiddio'n ysgolion coch y mae angen y gefnogaeth fwyaf arnynt.
Dywedodd Ysgrifennydd y Cabinet dros Addysg, Kirsty Williams: "Nid graddio, labelu na llunio tablau cynghrair amrwd yw nod y system hon ond yn hytrach, mae'n ymwneud â darparu cefnogaeth ac annog ein hysgolion i wella.
"Mae'r ffigyrau rydym wedi'u cyhoeddi heddiw yn dangos bod 84.4% o ysgolion cynradd a 64.6% o ysgolion uwchradd yn y categorïau gwyrdd a melyn erbyn hyn.
"Mae'r cynnydd hwn i'w groesawu, a bydd gan yr ysgolion hyn rôl allweddol i'w chwarae er mwyn cefnogi ysgolion eraill, drwy rannu eu sgiliau, eu harbenigedd a'u harferion da."
Fe gyhoeddwyd y canlyniadau perfformiad cyntaf yn ôl y drefn newydd yma yn 2015, ac ers hynny mae'r nifer o ysgolion yn y categori gwyrdd - ac sydd angen lleiaf o gymorth felly - wedi cynyddu o flwyddyn i flwyddyn.
Yn yr un modd mae'r nifer o ysgolion coch - sydd angen y cymorth mwyaf - wedi parhau i gwympo.
Ond tra bod Llywodraeth Cymru, awdurdodau lleol a chonsortia addysg yn ymfalchïo yn y canlyniadau, mae'n werth nodi bod undebau dysgu'n parhau'n amheus am y modd yma o asesu ysgolion gan ddadlau nad yw'n llwyr ystyried yr holl ffactorau all ddylanwadu ar berfformiad ysgol.
Ac wythnos yn ôl fe gyhoeddodd y corff arolygu Estyn, adroddiad a feirniadodd safon y dysgu mewn ysgolion uwchradd yn enwedig.
Dywedodd llefarydd ar ran UCAC fod y ffigyrau yn bositif ond eu bod yn parhau yn amheus iawn "o broses sy'n gosod ysgol yn erbyn ysgol".
"Mae'n dangos fod safonau yn codi yn y sector cynradd ac uwchradd," meddai Ywain Myfyr, sy'n Swyddog Polisi efo'r undeb.
"Mae hyn yn amlwg yn adlewyrchu gwaith caled athrawon wrth addysgu a chefnogi disgyblion o bob oedran.
"Mae yn dangos ymdrechion mawr ysgolion sy'n wynebu heriau enfawr y dyddiau yma o safbwynt llwyth gwaith, diffyg adnoddau ariannol a thoriadau staffio."
Dywedodd David Evans, Ysgrifennydd yr NUT yng Nghymru, fod y ffigyrau yn rhai positif.
"Ond ni ddylwn gamddehongli'r ffaith fod categoreiddio ond yn un fodel o asesu, ac yn ddarlun o un rhan o'r perfformiad," meddai.
"Fe fydd perfformiad ysgolion yn amrywio oherwydd sawl rheswm, gan gynnwys y cyllid sydd ar gael a ffactorau eraill.
"Beth sy'n bwysig yw ein bod yn defnyddio'r canlyniadau mewn modd synhwyrol mewn modd i gefnogi ysgolion."
