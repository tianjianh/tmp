[SN]URL[SN]
http://web.archive.org/web/20170418010437/http://www.bbc.co.uk/newyddion/39623974

[SN]TITLE[SN]
Cwch gwag: Parhau i chwilio am ddyn 90

[SN]FIRST-SENTENCE[SN]
Mae'r heddlu a gwylwyr y glannau yn parhau i chwilio am ddyn 90 oed aeth ar goll wedi iddo fynd allan ar ei gwch.

[SN]RESTBODY[SN]
Gadawodd Arthur Roy Taylor, sy'n cael ei adnabod fel Archie, ei lety am tua 09:30 fore Sadwrn i fynd â'i gwch allan o glwb hwylio Gwbert yng Ngheredigion.
Mae hofrennydd yr heddlu wedi bod yn cynorthwyo'r chwilio amdano wedi i'w gwch gael ei ddarganfod ddydd Sul, ond doedd dim golwg o Mr Taylor.
Roedd gwylwyr y glannau wedi dweud ddydd Sul ei bod yn "anhebygol" y byddai'r chwilio'n parhau os na fyddai tystiolaeth newydd yn dod i law.
Mae Heddlu Dyfed Powys wedi apelio am luniau fideo neu ffotograffau gan y cyhoedd oedd yn ardal Gwbert fore Sadwrn rhag ofn eu bod wedi gweld Mr Taylor yn hwylio.
Cafodd ei ddisgrifio fel dyn 5'4" o daldra gyda gwallt wedi britho, ac roedd yn gwisgo siwmper las tywyll a siaced gwrth-ddŵr lliw llwyd tywyll.
