[SN]URL[SN]
http://web.archive.org/web/20170612021457/http://www.bbc.co.uk/newyddion/etholiad-2017-40241066

[SN]TITLE[SN]
Alun Cairns yn cadw ei swydd

[SN]FIRST-SENTENCE[SN]
Dridiau wedi'r etholiad cyffredinol mae'r prif weinidog Theresa May wedi cadarnhau bod Alun Cairns yn cadw ei swydd fel Ysgrifennydd Gwladol Cymru.

[SN]RESTBODY[SN]
Gydol brynhawn Sul mae Theresa May wedi bod yn rhoi trefn ar ei chabinet newydd.
Wrth ymateb i'r newyddion dywedodd Alun Cairns: "Rwyf wrth fy modd fy mod wedi cael fy ailbenodi i fod yn Ysgrifennydd Gwladol Cymru ac rwy'n barod am y dyletswyddau.
"Byddaf yn parhau i weithio yn agos ac yn adeiladol gyda busensau, awdurdodau lleol, cymunedau a Llywodraeth Cymru er mwyn sicrhau y canlyniadau gorau i bobol Cymru."
Yn syth wedi canlyniad yr etholiad cyffredinol ddydd Gwener roedd Mrs May wedi cadarnhau  bod y Canghellor, yr Ysgrifennydd Cartref, yr Ysgrifennydd Tramor, yr Ysgrifennydd dros adael yr Undeb Ewropeaidd a'r Ysgrifennydd Amddiffyn yn aros yn eu swyddi.
Ddydd Sul cafodd Damian Green, a gafodd ei eni yn Y Barri, ei benodi yn Brif Ysgrifennydd Gwladol a Greg Clark yn Ysgrifennydd Busnes.
Wrth iddi ddewis ei chabinet, y gred yw bod Mrs May o dan bwysau i ddewis aelodau a fydd yn uno'r blaid ac yn adfer ei hawdurdod hi fel Prif Weinidog wedi canlyniad siomedig.
Llwyddodd Ysgrifennydd Cymru, Alun Cairns a'r gweinidog, Guto Bebb i gadw eu seddi ym Mro Morgannwg ac Aberconwy.
Hefyd llwyddodd Gwenidog Brexit, David Jones i gadw Gorllewin Clwyd.
Mae'r canlyniadau ar draws y Deyrnas Unedig yn golygu mai senedd grog fydd y senedd nesaf, a'r Ceidwadwyr yw'r blaid fwyaf.
Ddydd Gwener dywedodd Theresa May y byddai'n ceisio ffurfio llywodraeth leiafrifol gyda chefnogaeth y DUP o Ogledd Iwerddon.
Eisoes mae Mrs May wedi wynebu galwadau i ymddiswyddo.
Yn ôl Anna Soubry, aelod seneddol Broxtowe, fe ddylai Mrs May ystyried ei sefyllfa wedi iddi arwain ymgyrch "drychinebus".
Mae ASau eraill, yn eu plith Iain Duncan Smith, wedi annog Mrs May i aros gan ddweud y byddai brwydr am yr arweinyddiaeth yn "drychineb".
Ddydd Sul ar raglen Dewi Llwyd dywedodd Guto Bebb bod angen cyfnod o sefydlogwydd nawr a chyfle i Theresa May ddangos arweiniad.
Yng Nghymru fe gollodd y Ceidwadwyr dair sedd i Lafur er iddynt obeithio gipio seddi.
Wrth gael ei holi gan y BBC ddydd Gwener dywedodd David Jones, ymgyrchydd Brexit a chyn ysgrifennydd Cymru mai Mrs May yw'r "arweinydd gorau sydd gan y Torïaid ar hyn o bryd".
