[SN]URL[SN]
http://web.archive.org/web/20170504031059/http://www.bbc.co.uk/newyddion/39800734

[SN]TITLE[SN]
Dynes wedi bod yn gorfedd o dan ei char am naw niwrnod

[SN]FIRST-SENTENCE[SN]
Mae cwest wedi clywed sut cafodd pensiynwraig ei gwasgu i farwolaeth o dan ei char, wedi i neb fethu a dod o hyd iddi am hyd at naw niwrnod.

[SN]RESTBODY[SN]
Roedd Jane Marion Lord, 76 oed, wedi ceisio stopio ei char Vauxhall Corsa coch, rhag rholio i lawr y ffordd yn ei chartref ger Castell Newydd Emlyn, Ceredigion.
Fe gredir fod Miss Lord wedi marw ar 21 Rhagfyr 2016, ond roedd wedi ei chaethiwo o dan ei char nes i gŵn ei ffrind, ddod o hyd iddi ar ôl cyfnod y Nadolig.
Daeth y crwner yn y cwest yn Aberystwyth i'r casgliad bod ei marwolaeth yn un damweiniol.
Clywodd y cwest fod Miss Lord, wedi ei gweld yn fyw am y tro diwethaf am tua 19:00 ar 21 Rhagfyr, mewn parti yn nhŷ ei ffrind, Francesca Lis Ross.
Dywedodd Miss Ross ei bod wedi dechrau poeni am Miss Lord pan aeth draw i'w thŷ ar 23 Rhagfyr, er mwyn rhoi cerdyn Nadolig iddi, ond roedd y tŷ wedi cloi ac roedd y car yn dal tu allan.
"Roddwn yn cymryd yn ganiataol ei bod wedi mynd i ffwrdd gyda ffrind oedd gyda cherbyd, felly gadewais anrheg ar lawr ger y tŷ cyn gadael," meddai Miss Ross wrth y cwest.
Dychwelodd Miss Ross gyda'i gŵr a dau gi ar 30 Rhagfyr, ar ôl ceisio galw am Miss Lord y diwrnod cynt.
Fe dorrwyd drws y tŷ i geisio dod o hyd iddi, ac fe aethant i chwilio yn yr ardd, ond fe ddaethant o hyd i gorff Miss Lord pan sylweddolodd y cŵn ei bod o dan y car.
Fe ddisgrifiodd PC Matthew Fraser, o isadran fforensig Heddlu Dyfed-Powys, sut oedd Miss Lord wedi dioddef anafiadau i'w hysgwydd a'i chlun.
Ychwanegodd fod marciau llaw ar y car yn awgrymu ei bod wedi ceisio stopio'r car rhag rholio i lawr y lôn cyn disgyn a mynd yn sownd oddi tano.
Wrth ddyfarnu ei reithfarn, dywedodd crwner Ceredigion, Peter Brunton, na fyddai Miss Lord wedi goroesi'r noson ar y 21 o Ragfyr.
