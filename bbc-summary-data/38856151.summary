[SN]URL[SN]
http://web.archive.org/web/20170206153702/http://www.bbc.co.uk/newyddion/38856151

[SN]TITLE[SN]
Annog ffermwyr i greu corff newydd i drafod pris llaeth

[SN]FIRST-SENTENCE[SN]
Mae ffermwyr llaeth yng Nghymru yn cael eu hannog i lunio corff newydd fydd yn eu galluogi i drafod pris llaeth ag un llais.

[SN]RESTBODY[SN]
Yn ôl yr undebau amaeth fe allai creu Corff Cynhyrchwyr Llaeth (DPO) helpu gosod y diwydiant ar seiliau mwy cadarn.
Byddai'n golygu bod ffermydd teuluol ar draws y wlad yn uno i drafod telerau gyda phroseswyr llaeth fel un uned gyfreithiol.
Y gobaith yw y bydd yn symleiddio'r ffordd y mae ffermwyr yn delio â phroseswyr, gan helpu denu mwy ohonyn nhw i Gymru.
Ond mae adroddiad wedi rhybuddio y gallai perswadio ffermwyr i ymuno fod yn her, tra na fyddai rheidrwydd ar broseswyr i ddod i gytundeb â chorff o'r fath.
Ar hyn o bryd mae un corff DPO yn weithredol yn Lloegr ac un yn Yr Alban, ond maent yn gyffredin trwy Ewrop, yn enwedig yn Yr Almaen.
Mae grŵp, sy'n cynnwys y ddau undeb ffermio, yn edrych i weld os all y DPO chwarae rôl er mwyn sicrhau bod y diwydiant yng Nghymru yn parhau.
Dywedodd cadeirydd bwrdd llaeth NFU Cymru, Aled Jones wrth BBC Cymru y gallai "ffermwyr sydd yn dod at ei gilydd" arwain at "ffordd fwy proffesiynol o weithredu".
"Dwi'n meddwl bod yna gymaint yn fwy o gryfder os 'da chi'n gweithredu fel un corff," meddai.
Yn y blynyddoedd diwethaf mae ffermwyr wedi protestio y tu allan i hufenfeydd ynglŷn â phrisiau llaeth.
Ond mae Mr Jones yn dweud bod angen canolbwyntio ar sefydlu perthynas well gyda'r bobl sydd yn prosesu'r llaeth.
"Os barhawn ni fel ag yr ydan ni - mae 'na ychydig bach o brotestio ac yn y blaen - faint o wahaniaeth mae hynny yn gwneud?" meddai.
"Mae'n rhaid i ni weithio mewn ffordd wahanol, mewn dull gwahanol, dull mwy aeddfed o bosib."
Ychwanegodd hefyd bod bron hanner llaeth Cymru yn mynd y tu allan i'r wlad i gael ei brosesu.
"Yn y tymor hir dwi'n gobeithio y gallwn ni ddenu mwy o broseswyr i Gymru, gan weld y ffaith ei fod yn le da i fuddsoddi," meddai.
Prif bwrpas y DPO yw trafod telerau ac amodau'r cynnyrch, yn cynnwys y pris, gydag un neu yn fwy o'r proseswyr llaeth.
Maen nhw felly yn cael eu heithrio rhag rhai elfennau o'r gyfraith gystadleuol.
Yn ôl Mr Jones mae'r syniad yn cynnig sicrwydd a gwell gwerth am arian i'r cynhyrchwyr a'r proseswyr, ond gall gymryd blynyddoedd i sefydlu'r corff.
Roedd adroddiad gafodd ei gomisiynu gan y grŵp gweithredol yn rhybuddio y gallai fod yn heriol perswadio ffermwyr i gymryd rhan.
Dywedodd awduron yr adroddiad, Promar International nad oes gan ffermio cydweithredol record dda ym Mhrydain, ac y byddai nifer o ffermwyr yn wyliadwrus.
Ond roedd yr ymgynghorwyr yn dod i'r casgliad y dylai ffermwyr yng Nghymru ystyried y DPO o ddifri neu fyw "gyda'r gwallgofrwydd o dderbyn y status quo".
Mae gweinidogion Llywodraeth y DU wedi awgrymu y gallan nhw chwarae rôl yn y mater.
Felly mae arweinwyr yn y byd amaeth yn dweud na fyddai'r syniad - sydd wedi esblygu o gyfraith yr Undeb Ewropeaidd - yn cael ei effeithio gan Brexit.
Mae sefyllfa nifer o ffermwyr llaeth yng Nghymru yn fregus wedi ychydig o flynyddoedd cythryblus pan wnaeth pris llaeth ostwng.
Mae ffigyrau yn dangos bod nifer y ffermwyr llaeth wedi haneru yn ystod y 15 mlynedd diwethaf, gyda thri ffermwr y mis ar gyfartaledd yn gadael y diwydiant.
Er bod prisiau llaeth wedi cynyddu rhywfaint yn y misoedd diwethaf mae arweinwyr ffermio yn dweud bod nifer o gynhyrchwyr yn dal i gael trafferth, a bod ganddynt ddyledion mawr.
Bydd cyfres tair rhan, sy'n dechrau ar BBC One Wales ddydd Llun, yn edrych yn fanylach ar broblemau'r sector llaeth.
Dywedodd cyflwynydd y rhaglen, Gareth Wyn Jones bod gan y diwydiant amaeth cyfan "ran i'w chwarae, o'r ffermwyr mynydd i'r ffermwyr iseldir".
"Mae gennym ni rhan i weithio gyda'n gilydd," meddai.
Mae'n credu y gallai'r DPO neu gorff cydweithredol fod yn ffordd ymlaen, ond bod gan y llywodraeth hefyd rôl bwysig i'w chwarae.
