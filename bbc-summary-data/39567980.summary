[SN]URL[SN]
http://web.archive.org/web/20170412001245/http://www.bbc.co.uk/newyddion/39567980

[SN]TITLE[SN]
Dyn yn euog o achosi marwolaeth llysfab pump oed

[SN]FIRST-SENTENCE[SN]
Mae dyn wedi ei gael yn euog o achosi marwolaeth bachgen pump oed drwy yrru'n beryglus yng Nghaerdydd.

[SN]RESTBODY[SN]
Bu farw Joseph Smith yn y gwrthdrawiad ar Rodfa'r Gorllewin yn y ddinas ym mis Medi 2015.
Clywodd Llys y Goron Caerdydd bod gan lystad y bachgen, Dean Collins, 24, gocên yn ei waed pan darodd gerbydau eraill.
Yn ogystal ag achosi marwolaeth, cafwyd Collins yn euog o bedwar cyhuddiad o achosi anafiadau difrifol drwy yrru'n beryglus.
Cafodd pedwar o bobl anafiadau i'w cefnau, breichiau a choesau, ac fe wnaeth un person gael ei ddallu mewn un llygad.
Clywodd y llys bod Collins yn gyrru'r Ford Focus yn wyllt cyn y gwrthdrawiad, ac nad oedd Joseph yn defnyddio sêt arbennig i blentyn gan nad oedd Collins yn meddwl ei fod angen un.
Dywedodd Collins wrth y llys ei fod yn cofio teithio tuag at y goleuadau traffig ger archfarchnad Tesco ond ei fod yn cofio dim ar ôl hynny nes iddo ddeffro yn y car gydag anafiadau difrifol.
Bydd yn cael ei ddedfrydu ddydd Mercher.
