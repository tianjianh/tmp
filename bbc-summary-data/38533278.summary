[SN]URL[SN]
http://web.archive.org/web/20170109075653/http://www.bbc.co.uk/newyddion/38533278

[SN]TITLE[SN]
Cyfnod ymgynghori ar addysg Gymraeg Powys yn dod i ben

[SN]FIRST-SENTENCE[SN]
Fe fydd ail ymgynghoriad ynglŷn â dyfodol addysg cyfrwng Cymraeg yn ne Powys yn dod i ben ddydd Llun.

[SN]RESTBODY[SN]
Bwriad Cyngor Powys yw rhoi'r gorau i addysg cyfrwng Cymraeg yn Ysgol Uwchradd Aberhonddu, gyda disgyblion sy'n dymuno addysg Gymraeg yn gorfod teithio i Lanfair-ym-Muallt.
Mae'r sir yn dweud bydd y newidiadau yn golygu y bydd mwy o adnoddau ar gael ar gyfer addysg uwchradd Cymraeg ar un safle.
Ond mae 'na wrthwynebiad gan rai o rieni Ysgol y Bannau, sy'n poeni y bydd y newidiadau yn golygu y bydd llai o drigolion ardal Aberhonddu yn dewis anfon eu plant i'r ysgol gynradd cyfrwng Cymraeg.
Fe fydd swyddogion y sir yn mynd ati i lunio adroddiad ar sail yr ymgynghoriad diweddara' ac mae disgwyl i gabinet y sir wneud penderfyniad ym mis Chwefror.
Yn dilyn yr ymgynghoriad gwreiddiol fe wnaeth y cabinet benderfynu symud addysg cyfrwng Cymraeg i Lanfair-ym-Muallt, gan ddweud y byddai trafnidaeth yn cael ei ddarparu ar gyfer disgyblion.
Roedd hynny'n rhan o ad-drefnu ehangach i ysgolion de'r sir, a bwriad y cyngor oedd cau Ysgol Uwchradd Aberhonddu ac Ysgol Gwernyfed yn Aberllynfi er mwyn sefydlu un ysgol uwchradd newydd yn Aberhonddu.
Fis Medi, yn dilyn gwrthwynebiad chwyrn yn lleol, fe wnaeth y cyngor dro pedol, gan benderfynu cadw'r ddwy ysgol uwchradd bresennol ar agor.
Oherwydd bod y trefniadau hynny wedi newid, gwnaed y penderfyniad fod yn rhaid cynnal ail ymgynghoriad ar addysg cyfrwng Cymraeg.
