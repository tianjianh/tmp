[SN]URL[SN]
http://web.archive.org/web/20170117205437/http://www.bbc.com/newyddion/38653965

[SN]TITLE[SN]
Aelodau Cynulliad yn cymeradwyo Mesur Cymru

[SN]FIRST-SENTENCE[SN]
Mae Aelodau Cynulliad wedi cefnogi Mesur Cymru mewn pleidlais yn y Senedd, gan olygu y gallai'r cam nesaf o ddatganoli ddod yn gyfraith.

[SN]RESTBODY[SN]
Pleidleisiodd 38 o ACau o blaid cynlluniau Llywodraeth Prydain, ac 17 yn erbyn.
Yn y Senedd nos Fawrth bu ACau yn trafod Mesur Cymru, sy'n rhoi pwerau ychwanegol i Lywodraeth Cymru dros ynni, trafnidiaeth, dŵr a threfniadau etholiadau i'r Cynulliad, ymysg pethau eraill.
Mae'r mesur yn "amherffaith" ond yn gam arall ar hyd "siwrne ddatganoli", medd y Prif Weinidog Carwyn Jones.
Ond mae nifer o arbenigwyr a gwleidyddion yn poeni fod y newidiadau hefyd yn cyfyngu ar bwerau gweinidogion ym Mae Caerdydd.
Cytunodd Llywodraeth Prydain i beidio â bwrw ymlaen heb bleidlais gadarnhaol yn y Cynulliad.
Penderfynodd y grŵp Llafur gymeradwyo'r mesur, a gyda chefnogaeth y Ceidwadwyr, cafodd y mesur ei phasio.
Cyn y bleidlais, dywedodd Mr Jones: "Beth fydd gennym yw model amherffaith, ond wedi pwyso a mesur, fy nghred i yw taw'r llwybr orau i ddilyn, wrth i bobl Cymru ddelio â chwestiwn Brexit, yw derbyn yr hyn sy'n cael ei gynnig.
"Ry' ni'n ei weld felly fel cam arall ar siwrne datganoli."
Roedd hi'n amwys i beidio cael deddfwriaeth ar wahân i Gymru, meddai Mr Jones, gan awgrymu y gallai bobl gael eu harestio yng Nghymru yn y dyfodol am droseddau oedd ond yn bodoli yn Lloegr.
Ychwanegodd: "Mae'n ddryslyd i'r cyhoedd ac i'r cyfreithwyr."
Mae'r mesur hefyd yn cadarnhau y bydd pwerau i reoli canran o dreth incwm yn cael eu datganoli, a hefyd yn sicrhau fod y Cynulliad yn rhan barhaol o gyfansoddiad Prydain.
Yn gynharach cyhoeddodd Plaid Cymru na fyddai'r blaid yn cefnogi'r mesur yn y Senedd.
Dywedodd arweinydd y blaid Leanne Wood fod y Mesur yn "rhoi ag un llaw, a chymryd ag un arall".
Roedd hi'n gwerthfawrogi cymhelliad ACau oedd o blaid y Mesur, meddai, ond roedd Plaid Cymru am weld "llawer iawn mwy" o bwerau'n cael eu datganoli.
Ychwanegodd bod rhesymau'r blaid am wrthod y cynnig - pryder bod y mesur yn gwanhau'r setliad datganoli - yn hollol wahanol i rai UKIP, sydd hefyd yn gwrthwynebu'r newidiadau.
Ar ran y Ceidwadwyr dywedodd David Melding: "Mae gennym gyfle nawr i symud ymlaen o faterion cyfansoddiadol.
"Dylai'r llywodraeth Lafur yng Nghymru nawr hoelio'u sylw ar wneud y gorau o'u pwerau a chyflawni ar ran cymunedau Cymru - creu swyddi, cynnig gwasanaethau cyhoeddus effeithlon a buddsoddi yn sgiliau ac ysbryd mentrus pobl Cymru."
Dywedodd arweinydd grŵp UKIP, Neil Hamilton, ei fod e'n gefnogol o egwyddorion y mesur.
Ond ychwanegodd fod dileu'r gofyn am refferendwm cyn trosglwyddo pwerau dros dreth incwm - yn unol â'r bwriad gwreiddiol - yn "wallus".
Roedd hi'n "egwyddor bwysig y dylai gwleidyddion gadw at eu gair a chadw eu haddewidion".
Fe fyddai'r mesur yn cyflwyno system o bwerau sydd wedi eu dal yn ôl yn San Steffan, ond mae'r beirniaid yn dweud ei fod yn aneglur ac y gallai arwain at droi'r cloc yn ôl ar elfennau o ddatganoli.
Ymhlith y pwerau newydd yn y mesur mae:
