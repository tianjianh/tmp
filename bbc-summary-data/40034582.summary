[SN]URL[SN]
http://web.archive.org/web/20170525132857/http://www.bbc.com/newyddion/etholiad-2017-40034582

[SN]TITLE[SN]
Maniffesto UKIP: 'Ymgyrchu eto i herio'r terfysgwyr'

[SN]FIRST-SENTENCE[SN]
Mae angen "herio" terfysgaeth wrth "barhau gyda'r broses ddemocrataidd", meddai arweinydd UKIP yn y Cynulliad wrth lansio eu maniffesto.

[SN]RESTBODY[SN]
Fe wnaeth Neil Hamilton amddiffyn penderfyniad ei blaid i ailddechrau ymgyrchu yn dilyn yr ymosodiad terfysgol ym Manceinion ddydd Llun.
Mae UKIP y DU a UKIP yng Nghymru wedi lansio'u maniffestos ddydd Iau, tra bod y pleidiau eraill wedi dechrau ymgyrchu'n lleol ac yn bwriadu ailddechrau ymgyrchu cenedlaethol ddydd Gwener.
"Os 'dyn ni'n penderfynu cuddio i ffwrdd... wedyn dwi'n meddwl y byddai'r terfysgwyr yn ystyried hynny fel buddugoliaeth," meddai.
Wrth ymateb i gwestiwn am safle isel y blaid yn y polau piniwn, dywedodd Mr Hamilton ei bod hi'n "anodd" i UKIP drosglwyddo'u neges am bolisïau domestig pan oedd pobl dal yn cysylltu'r blaid â'r ymgyrch i adael yr UE.
Ychwanegodd fod ymgyrch yr etholiad cyffredinol yn gyfle i esbonio beth fyddai gan UKIP i'w gynnig wedi Brexit.
Mae maniffesto UKIP Cymru dweud y byddan nhw'n cyfyngu ar gostau'r llywodraeth, cael gwared ar Gomisiynwyr Heddlu a Throsedd, a rhoi mwy o hawliau yn ymwneud ag ysgolion i rieni.
Mae'r maniffesto hefyd yn nodi y dylai gwasanaethau iechyd meddwl fod yn gydradd â thriniaethau corfforol.
Yn ôl Mr Hamilton, mae'n "ddogfen egnïol" ac y mae Cymru yn ganolog iddi.
Ymhlith addewidion UKIP mae:
Mae Mr Hamilton wedi galw'r ddogfen, sy'n dwyn y teitl 'Wales Into the World', yn "weledigaeth lawn" wedi Brexit.
Dywedodd: "O gymryd yr enillion isafswm cyflog allan o'r dreth incwm yn llwyr a rhoi cydraddoldeb i iechyd meddwl ac iechyd corfforol, mae'r maniffesto yn ddogfen egnïol yn llawn polisïau cartref sy'n rhoi Cymru yn y canol.
"Mae'r maniffesto yn canolbwyntio ar Gymru, a bydd yn cydfynd â'r maniffesto Prydeinig fydd yn cael ei lansio yn San Steffan."
Cafodd y maniffesto ei lansio gan Mr Hamilton, sydd yn AC dros Ganolbarth a Gorllewin Cymru, ym Mae Caerdydd fore Iau.
Yn gynharach ym mis Mai fe berfformiodd UKIP yn wael yn yr etholiadau lleol, gan fethu ag ennill yr un sedd yng Nghymru.
Fe wnaeth Mr Hamilton hefyd gyhuddo'r prif weinidog Theresa May o esgus brwydro dros adael yr UE er nad oedd hi'n credu yn yr achos.
Mewn cyfweliad gyda BBC Wales Today, dywedodd hefyd fod tro pedol ddiweddar ar bolisi'r Ceidwadwyr ar ofal cymdeithasol yn Lloegr yn arwydd nad oedd modd ymddiried yn y blaid.
"Mae hi'n ceisio portreadu ei hun fel fersiwn rhad o Buddug, yn ei cherbyd yn mynd i frwydro dros achos dyw hi ddim yn ei gredu," meddai.
"Doedd hi ddim eisiau refferendwm, roedd hi o blaid aros yn yr ymgyrch refferendwm. Dyw ei chalon hi ddim yn hyn."
Wrth ymateb i lansiad maniffesto UKIP, dywedodd arweinydd y Democratiaid Rhyddfrydol yng Nghymru, Mark Williams fod UKIP bellach yn "ddiangen".
"Mae Theresa May wedi mabwysiadu gweledigaeth oeraidd a rhanedig UKIP ar gyfer ein gwlad yn llwyr," meddai.
"Bydd Brexit eithafol Theresa May ac UKIP yn gwneud niwed go iawn a pharhaol i'n heconomi yng Nghymru."
Mae BBC Cymru wedi gofyn i'r pleidiau eraill am ymateb.
