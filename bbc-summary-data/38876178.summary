[SN]URL[SN]
http://web.archive.org/web/20170206150159/http://www.bbc.co.uk/newyddion/38876178

[SN]TITLE[SN]
Marwolaeth Llanbedrog: Rhyddhau dynion ar fechnïaeth

[SN]FIRST-SENTENCE[SN]
Mae Heddlu Gogledd Cymru wedi dweud nad ydy swyddogion yn chwilio am unrhyw un arall wrth iddynt barhau a'u hymchwiliad i farwolaeth dyn 18 oed yn Llanbedrog.

[SN]RESTBODY[SN]
Cafodd y gwasanaethau brys eu galw i faes parcio tafarn y Llong yn y pentref ychydig wedi hanner nos fore Sul.
Daeth swyddogion o hyd i Peter Robert Colwell, dyn 18 oed o Gapel Uchaf, Clynnog Fawr yn farw ar ôl iddo ddioddef anafiadau saethu.
Mae ei deulu yn cael cymorth gan swyddogion arbenigol.
Daeth swyddogion o hyd i ddryll yn y lleoliad ac fe gafodd pedwar dyn eu harestio mewn cysylltiad â'r digwyddiad.
Maen nhw wedi cael eu rhyddhau ar fechnïaeth yr heddlu tra bod ymholiadau'n parhau. Roedd y pedwar dyn a'r dyn a fu farw yn ffrindiau.
Dywedodd Ditectif Uwcharolygydd Iestyn Davies: "Er bod hwn yn ddigwyddiad trasig sy'n cael ei drin fel ymchwiliad llofruddiaeth, rydym yn cadw meddwl agored o ran amgylchiadau'r digwyddiad.
"Mae ein harbenigwyr yn ceisio sefydlu yn union beth a ddigwyddodd a sut cafodd y gwn haels ei saethu, ond mi hoffwn sicrhau'r gymuned leol mai digwyddiad anarferol iawn oedd hwn yn ymwneud â phobl leol a 'does yna ddim bygythiad ehangach i'r cyhoedd.
"Nid ydym yn chwilio am unrhyw un arall mewn cysylltiad â'r digwyddiad ac mae'r gwn wedi cael ei ddarganfod. Byddwn yn ymgynghori â Gwasanaeth Erlyn y Goron ymhen amser ynghylch unrhyw gyhuddiadau.
"Rydym yn cydymdeimlo'n arw â theulu a ffrindiau Peter Colwell ar yr amser anodd hwn."
Mae'r crwner wedi cael ei hysbysu ac fe gynhelir archwiliad post mortem ymhen amser.
Gofynnir i unrhyw un sydd â gwybodaeth ffonio'r Heddlu ar 101 neu Crimestoppers yn ddienw ar 0800 555 111 a dyfynnu'r cyfeirnod V016717.
Dywedodd gynghorydd Llanbedrog, Angela Russell wrth raglen Post Cyntaf BBC Radio Cymru ddydd Llun ei bod wedi bod yn benwythnos anodd i'r gymuned yn dilyn y digwyddiad.
"Maen nhw wedi cael braw," meddai.
"Maen nhw wedi dychryn - lle prydferth, tawel, a pheth fel hyn wedi digwydd yng nghanol y pentref. Dydyn nhw methu coelio'r peth."
