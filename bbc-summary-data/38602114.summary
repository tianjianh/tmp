[SN]URL[SN]
http://web.archive.org/web/20170112194512/http://www.bbc.co.uk/newyddion/38602114

[SN]TITLE[SN]
Awgrymu gostwng tollau pontydd Hafren o 2018 ymlaen

[SN]FIRST-SENTENCE[SN]
Dim ond £3 fydd angen i geir, faniau a bysiau bychain ei dalu mewn tollau ar bontydd Hafren pan fydd y tollau'n trosglwyddo i berchnogaeth gyhoeddus tua 2018, yn ôl cynlluniau llywodraeth y DU.

[SN]RESTBODY[SN]
Cafodd manylion am ymgynghoriad ar y tollau, sydd yn cael ei lansio ddydd Gwener, ei nodi mewn llythyr gan weinidog Swyddfa Cymru Alun Cairns a gweinidog trafnidiaeth y DU John Hayes i aelodau'r Cynulliad ag aelodau seneddol.
Mae'r gostyngiad arfaethedig yn fwy na'r hyn oedd wedi ei awgrymu'n flaenorol, ac mae'r gost yn llai na hanner y £6.70 sy'n cael ei godi ar geir ar hyn o bryd.
Dywedodd Ysgrifennydd Trafnidiaeth llywodraeth y DU, Chris Grayling: "Bydd prisiau'r tollau yn y dyfodol sy'n cael eu cyhoeddi heddiw nid yn unig yn sicrhau diogelwch a dyfodol y pontydd am genedlaethau i ddod ond hefyd yn hwb i'r economi tra'n cynnig y gwerth gorau am arian i yrywr a threthdalwyr."
O dan y cynllun, byddai:
Mae gweinidogion hefyd yn ymgynghori ar drefn newydd fyddai'n golygu na fyddai llif traffig yn cael ei effeithio wrth yrru trwy'r tollau.
Byddai'r drefn yn golygu cael gwared ar y bariau tollau wrth i gamerau gael eu gosod fyddai'n adnabod ceir sydd yn croesi'r pontydd.
Dywed y llythyr: "Rydym yn deall pwysigrwydd y pontydd i economi Cymru a Lloegr, a'u bod wedi bod o fantais i ddefnyddwyr ffyrdd o Gymru a Lloegr ers 50 o flynyddoedd.
"Rydym yn credu fod ein hawgrymiadau sydd wedi eu nodi yn ein hymgynghoriad yn cynnig ateb cynaliadwy, ac yn cynnig dêl dda i'r defnyddwyr ac i'r trethdalwyr yn y blynyddoedd sydd i ddod."
Galwodd Ysgrifennydd Trafnidiaeth Llywodraeth Cymru Ken Skates o'r newydd am ddiddymu'r tollau unwaith y byddant yn trosglwyddo i berchnogaeth gyhoeddus - gan adlewyrchu safbwynt Llywodraeth Cymru ar y mater.
"Fe fyddwn yn parhau i lobïo llywodraeth y DU am hyn," meddai.
Ond dywedodd y Farwnes Randerson, llefarydd y Democratiaid Rhyddfrydol ar drafnidiaeth a chyn aelod Cynulliad, nad oedd yr ymgynghoriad "yn mynd yn ddigon pell."
Dywedodd: "Pam ddylai pobl sy'n defnyddio'r bond dalu am ei chynnal a'i chadw pan maen nhw'n talu am drwsio ffyrdd drwy'r system drethu, fel mae defnyddwyr traffyrdd eraill yn ei wneud?"
