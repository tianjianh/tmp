[SN]URL[SN]
http://web.archive.org/web/20170722045505/http://www.bbc.co.uk/newyddion/40673607

[SN]TITLE[SN]
AC UKIP yn defnyddio iaith hiliol wrth son am AS Llafur

[SN]FIRST-SENTENCE[SN]
Mae Aelod Cynulliad UKIP wedi cael ei recordio yn defnyddio term hiliol wrth son am Aelod Seneddol tra'n sgwrsio ar y ffôn gyda chyn aelod o staff.

[SN]RESTBODY[SN]
Mae AC ar gyfer Gogledd Cymru, Michelle Brown wedi cael ei recordio yn adrodd sylwadau sarhaus am AS Llafur ar gyfer Streatham, Chuka Umunna, mewn galwad ffôn yn Mai 2016 i Nigel Williams, oedd ar y pryd yn gweithio i Ms Brown fel uwch ymgynghorydd.
Mae Ms Brown wedi ymddiheuro gan ddweud bod ei hiaith yn "anaddas."
Fe gafodd Mr Williams ei ddiswyddo gan Ms Brown yn ddiweddar.
Mae Ms Brown hefyd wedi cael ei recordio yn defnyddio term sarhaus yn erbyn AS canol Stoke-on-Trent ar y pryd, Tristram Hunt.
"Allai ddim ei ddioddef, mae'n nodweddiadol o aelodau'r blaid Lafur heddiw, mae'n cynrychioli ardal dosbarth gweithiol ac mae ei dad yn Arglwydd," meddai.
Mewn datganiad mae Ms Brown wedi dweud: "Y pwynt yr oeddwn yn ceisio ei wneud oedd oherwydd ei fraint a'i gyfoeth aruthrol does dim posib i Chuka Umunna ddeall mwy na finnau am yr anawsterau mae'r person croen ddu yn ei wynebu yn y wlad yma, ac rwy'n sefyll yn bendant yn hynny o beth.
"Fodd bynnag rwy'n derbyn bod yr iaith a ddefnyddiais yn y sgwrs breifat yn anaddas ac rwy'n ymddiheuro i unrhyw un os yr wyf wedi creu loes.
"Cyn belled â'r iaith a ddefnyddiais am Mr Hunt, mi oedd yn sgwrs breifat ac mi oeddwn yn defnyddio iaith mae ffrindiau a chyd weithwyr yn ei ddefnyddio wrth sgwrsio gyda'i gilydd."
Mae llefarydd ar ran grŵp y blaid Lafur yn y Cynulliad wedi ymateb drwy ddweud: "Mae defnyddio iaith fel hyn yn warthus ac yn dangos yn glir yr hiliaeth ffiaidd sydd yng nghalon UKIP.
"Bydd unrhyw beth llai na gwaharddiad yn syth yn arwydd o gymeradwyaeth o sylwadau hiliol Michelle Brown."
Mae pencadlys UKIP wedi cael cais am ymateb ac mae sylwadau Ms Brown wedi cael eu cyfeirio at gomisiynydd safonau'r cynulliad.
Mae Mr Williams wedi ymateb drwy ddweud ei fod yn credu dylai Ms Brown ymddiswyddo a dylai pwyllgor gwaith cenedlaethol UKIP ei diarddel o'r blaid.
"Dylai pobl ddim disgwyl clywed unrhyw un yn dweud rhywbeth fel hyn, yn enwedig rhywun yn ei sefyllfa hi, mae'n warthus," meddai.
Ychwanegodd, "Dydy Michelle Brown ddim ffit ar gyfer y swydd yn dweud pethau fel hyn. Dylai pencadlys UKIP wneud y peth cywir. Tydi'r blaid ddim eisiau pobl gydag agweddau fel hyn yn rhan o'r blaid."
Nid dyma'r sefyllfa ddadleuol gyntaf i Ms Brown wynebu.
Ym mis Chwefror fe oedd rhaid iddi wadu ei bod wedi ysmygu 'cyffuriau meddal' mewn ystafell westy ym Mae Caerdydd.
Dywedodd llefarydd ar ei rhan bod yr arogl wedi'i achosi gan Ms Brown yn ysmygu 'cynnyrch tybaco gydag arogl cryf'.
