[SN]URL[SN]
http://web.archive.org/web/20170221034045/http://www.bbc.co.uk/newyddion/39017248

[SN]TITLE[SN]
Cytundeb milwrol gwerth £82m i gwmni o Sir Ddinbych

[SN]FIRST-SENTENCE[SN]
Mae cwmni o Sir Ddinbych wedi ennill cytundeb amddiffyn gwerth £82m i gynnal a chadw offer ar gyfer Lluoedd Arfog y DU.

[SN]RESTBODY[SN]
Fe fydd y cytundeb chwe blynedd gyda chwmni Qioptiq yn Llanelwy yn creu wyth o swyddi newydd, yn ôl y cyhoeddiad gan y Weinyddiaeth Amddiffyn ddydd Llun.
Bydd Qioptiq yn gwasanaethu teclynnau fel offer gweld yn y tywyllwch, ac offer targedu ar gyfer arfau.
Dywedodd Ysgrifennydd Cymru, Alun Cairns AS, fod y cytundeb yn "hwb enfawr i hyder economi Cymru".
Fe ddaw'r cyhoeddiad wedi'r newyddion ym mis Tachwedd y byddai cwmni amddiffyn electroneg arall - Defence Electronics & Components Agency, ar safle'r Weinyddiaeth Amddiffyn yn Sir y Fflint - yn dechrau cynhyrchu cydrannau ar gyfer awyrennau rhyfel F-35, mewn cytundeb gwerth miliynau o bunnoedd.
