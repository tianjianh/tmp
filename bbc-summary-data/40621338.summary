[SN]URL[SN]
http://web.archive.org/web/20170717014543/http://www.bbc.co.uk/newyddion/40621338

[SN]TITLE[SN]
Teyrngedau yn cael eu rhoi i Elwyn Hogia'r Wyddfa

[SN]FIRST-SENTENCE[SN]
Yn 79 oed bu farw Elwyn Wilson Jones o Lanberis - baswr enwog y grŵp poblogaidd Hogia'r Wyddfa.

[SN]RESTBODY[SN]
Gydol y dydd mae pobl wedi bod yn cofio am y "baswr â'r llais dwfn godidog".
Un a oedd yn ffrind agos iddo ac yn canu gydag ef yn Hogia'r Wyddfa oedd Arwel Jones. Wrth rannu ei atgofion gyda Cymru Fyw dywedodd: "Newyddion hynod o drist - ro'n i gydag e neithiwr ac yn gweld e rywfaint gwell a sioc fawr oedd clywed bore 'ma ei fod wedi'n gadael ni."
"Doedd neb wrth gwrs yn ei adnabod e fel Elwyn Wilson Jones - Elwyn Llanbêr oedd e i bawb. Ro'n i ag o yn gymdogion bore oes yn Llanbêr ac ry'n ni wedi bod yn ffrindiau ers dyddiau mebyd.
"Doedd Elwyn erioed wedi symud o'r ardal. Arferai weithio yn amgueddfa chwarel Dinorwig. Rownd y cornel i ni roedd Myrddin a Viv yn byw - aelodau eraill Hogia'r Wyddfa.
"Digwydd dod at ein gilydd 'nathon ni a chanfod bod ein lleisiau ni yn asio," ychwanegodd Arwel.
"Triawd yr Wyddfa o'n ni i ddechrau - Elwyn, Myrddin a fi ac yna mi ddaeth Richard a Viv atom i gyfeilio.
"Roedd llais bendigedig gan Elwyn - llais unigryw a byddai pawb trwy Gymru yn gofyn o hyd lle mae'r baswr. Fe allai Elwyn fod wedi dilyn gyrfa yn y byd canu ond na'th o ddim.
"Fe oedd canolbwynt y criw. Fo fuaswn i'n dweud oedd y cymdeithaswr gorau ohonom - mi allai e siarad ag unrhyw griw neu gynulleidfa.
"Mae'n drist meddwl ei fod wedi mynd - diwedd cyfnod. Roedd e'n rhan o'n steil unigryw ni o ganu - sef canu barddoniaeth beirdd enwog a phoblogaidd megis Williams Parry, Parry-Williams a Cynan - mi roddon ni stamp ein hunain ar bethau.
"Mae'n chwith meddwl ei fod wedi mynd."
Wrth siarad ar raglen Dewi Llwyd ar Radio Cymru fore Sul fe roddodd Dafydd Roberts, Ceidwad Amgueddfa Lechi Cymru yn Llanberis deyrnged i'r baswr o bentref bach Llanbêr.
"Fe fyddai yn cofio yn annwyl iawn am Elwyn, mae'n ddrwg gen i glywed am ei farwolaeth o.
"Mi oedd Elwyn wrth gwrs yn llinach y teulu, yn dod i'r amgueddfa lechi, ei dad o, y diweddar Huw Richard Jones yn brif beiriannydd olaf yn Chwarel Dinorwig, a fo achubodd gasgliad yr adeilad, sydd bellach yn yr amgueddfa wrth gwrs.
"Mi oedd Elwyn yn falch iawn i ddilyn oel ei draed yn ôl i'r adeilad ac yn falch iawn i ddangos crefft y peirianwyr, crefft y moldiwr i'r ymwelwyr.
"Mi oedd yn gyfathrebwr serchog, yn ddyn cefnogol, yn ddyn oedd yn ymdeimlo hanes Dinorwig i'w fôn, ac mi wela'i golli fo yn fawr iawn."ychwanegodd Mr Roberts.
