[SN]URL[SN]
http://web.archive.org/web/20170718020901/http://www.bbc.co.uk/newyddion/40638363

[SN]TITLE[SN]
Diffoddwr tân o Gaerfyrddin yn gwadu ymosodiadau rhyw

[SN]FIRST-SENTENCE[SN]
Clywodd llys bod diffoddwr tân o Gaerfyrddin wedi cyflawni ymosodiadau rhyw ar un o'i gydweithwyr dros gyfnod o 17 mis.

[SN]RESTBODY[SN]
Ar un achlysur, fe glywodd Llys y Goron Abertawe bod David Richard Lewis, 40, wedi gafael ym mronnau'r ddynes wrth iddi gario hambwrdd yn llawn diodydd poeth.
Dywedodd Mr Lewis mai "hiwmor" oedd y digwyddiadau, a bod y ddynes yn "barod i gymryd rhan" mewn "gêmau" yn y gweithle.
Mae'n gwadu pum cyhuddiad o ymosodiadau rhyw.
Mae'r honiadau'n cyfeirio at ddigwyddiadau rhwng Mai 2014 a Hydref 2015.
Fe glywodd y rheithgor honiadau fod Mr Lewis wedi tynnu trowsus y ddynes ac, ar achlysur arall, wedi datgloi ac agor drws toiled tra'r oedd hi yno.
Clywodd y llys hefyd fod y diffynydd wedi colli ei swydd yn dilyn ymchwiliad mewnol.
Pan ofynnwyd i'r achwynydd pam nad oedd hi wedi mynd at yr heddlu cyn i Mr Lewis golli'i swydd, dywedodd ei bod yn meddwl y byddai "neb yn fy nghredu".
Mae'r achos yn parhau.
