[SN]URL[SN]
http://web.archive.org/web/20170618153410/http://www.bbc.co.uk/newyddion/40319216

[SN]TITLE[SN]
Arestio dau ddyn ym Mae Colwyn wedi ymgais i lofruddio

[SN]FIRST-SENTENCE[SN]
Mae dau ddyn wedi eu harestio a'u cyhuddo o ymgais i lofruddio yn dilyn digwyddiad ym Mae Colwyn.

[SN]RESTBODY[SN]
Cafodd Heddlu Gogledd Cymru eu galw am 02:30 fore Sadwrn i Ffordd Coetir Orllewinol yn y dref.
Yn dilyn y digwyddiad cafodd un dyn lleol 23 oed ei gludo i Ysbyty Glan Clwyd ag anafiadau difrifol.
Mae bellach wedi ei drosglwyddo i ysbyty yn Stoke, ac mewn cyflwr sefydlog.
Dywedodd yr heddlu fod Cody Allen, 18 oed o Gyffordd Llandudno, a Kyle Mark Rochell, 27 oed o ardal Mochdre, wedi eu cyhuddo o ymgais i lofruddio, a bod ag arf bygythiol mewn man cyhoeddus.
Bydd y ddau yn ymddangos o flaen Llys Ynadon Llandudno ddydd Llun.
"Hoffwn ddiolch i aelodau'r gymuned sydd wedi ein cynorthwyo ni hyd yn hyn, ac rydym yn parhau i apelio ar unrhyw un all fod â gwybodaeth am y digwyddiad i gysylltu â ni ar 101," meddai'r Ditectif Arolygydd Jackie Downes.
