[SN]URL[SN]
http://web.archive.org/web/20170628230936/http://www.bbc.com/newyddion/40437196

[SN]TITLE[SN]
Wylfa Newydd: Hitachi yn gwadu ymbellhau o'r cynllun

[SN]FIRST-SENTENCE[SN]
Mae cwmni Hitachi wedi gwadu eu bod eisiau lleihau eu perchnogaeth o'r cwmni sy'n gyfrifol am gynllun atomfa Wylfa Newydd yn Ynys Môn.

[SN]RESTBODY[SN]
Yn ôl adroddiadau yn Japan mae Hitachi yn ceisio denu buddsoddwyr newydd i'w his-gwmni, Horizon.
Os na fydd buddsoddwyr yn dod i'r fei mae un adroddiad gan asiantaeth newyddion Nikkei Asia yn dweud y gallai cynllun Wylfa Newydd gael ei atal.
Dywedodd llefarydd ar ran Horizon mai bwriad Hitachi o'r dechrau oedd sicrhau arian o ffynonellau eraill er mwyn cwblhau'r gwaith.
Dywedodd llefarydd: "Dyw hi ddim, nac erioed wedi bod, yn fwriad gan Hitachi i werthu Horizon yn llwyr.
"Ry'n yn hyderus iawn y byddwn yn denu'r buddsoddiad sydd ei angen ar gyfer y prosiect."
Ddydd Mercher dywedodd mudiad gwrth-niwclear Pawb fod yr adroddiadau o Japan yn codi nifer fawr o gwestiynau.
Dywedodd y grŵp: "Mae'n gwbl amlwg na fydd yna Wylfa B oni bai bod Hitachi yn perswadio llywodraethau San Steffan ac o bosib Japan i sicrhau eu bod yn denu buddsoddwyr masnachol.
"Ac eto fyth felly, bydd gofyn i'r trethdalwr druan gyfrannu'n ariannol."
Ddydd Iau diwethaf oedd y cyfle olaf i'r cyhoedd roi adborth ar gynlluniau diweddaraf Horizon ar gyfer Wylfa Newydd.
Y bwriad yw cyflwyno cais i adeiladu'r orsaf bŵer yn nes ymlaen yn y flwyddyn.
