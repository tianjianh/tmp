[SN]URL[SN]
http://web.archive.org/web/20170615235618/http://www.bbc.co.uk/newyddion/40288236

[SN]TITLE[SN]
Williams yn gollwng targed addysg rhyngwladol PISA

[SN]FIRST-SENTENCE[SN]
Mae Ysgrifennydd Addysg Llywodraeth Cymru wedi datgelu na fydd ysgolion Cymru yn anelu at gyrraedd un o'u targedau blaenorol ym mhrofion addysg rhyngwladol PISA.

[SN]RESTBODY[SN]
Fe gyflwynwyd y nod o gyrraedd sgôr o 500 ym mhob pwnc ym mhrofion PISA gan y llywodraeth yn 2014.
Yn 2016 fe sgoriodd Cymru 478 mewn mathemateg, 477 mewn darllen, a 485 mewn gwyddoniaeth.
Mae profion PISA yn cael eu cymryd gan ddisgyblion 15 oed mewn 72 o wledydd unwaith pob tair blynedd.
Dywedodd Kirsty Williams wrth bwyllgor addysg y Cynulliad nad ei tharged hi yw hyn, gan wadu ei bod yn gostwng disgwyliadau.
"Rydw i wedi bod yn glir fy mod yn disgwyl i'r system addysg yng Nghymru wneud cynnydd yn sgorau PISA, ond mae'n fwy cymhleth na hynny," meddai Ms Williams.
"Mae angen i ni wneud cynnydd mewn ardaloedd penodol.
"Rydym wedi gwneud cynnydd gyda'r plant sydd â pherfformiad isel, rydym wedi eu codi maen nhw'n gwneud yn well na'r cyfartaledd OECD."
Gofynnodd Llŷr Gruffydd AC iddi mewn cyfarfod o'r Pwyllgor Plant, Pobl Ifanc ac Addysg ddydd Mercher: "Felly nid 500 yw'r targed nawr, ond symud i'r cyfeiriad cywir?"
Mewn ymateb dywedodd yr Ysgrifennydd Addysg: "Nid dyma fy nharged i."
Cafodd Ms Williams - unig AC y Democratiaid Rhyddfrydol - ei phenodi i'r cabinet Llafur yn 2016.
Yn ôl Llŷr Gruffydd, AC Plaid Cymru ar gyfer rhanbarth Gogledd Cymru: "Yn lle wynebu'r her mae'r ysgrifennydd cabinet yn gostwng disgwyliadau.
"Does dim rheswm pam na all plant yng Nghymru wneud cystal â phlant gwledydd eraill y DU."
