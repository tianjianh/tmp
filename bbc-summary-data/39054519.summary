[SN]URL[SN]
http://web.archive.org/web/20170223053805/http://www.bbc.co.uk/newyddion/39054519

[SN]TITLE[SN]
Rhybudd tywydd: Oedi i deithwyr wrth i storm Doris gyrraedd

[SN]FIRST-SENTENCE[SN]
Mae teithwyr yn wynebu oedi fore Iau wrth i storm Doris achosi i deithiau fferi ac hediadau i gael eu canslo neu eu gohirio.

[SN]RESTBODY[SN]
Cafodd Pont Britannia a Phont Cleddau eu cau wrth i wyntoedd cryfion effeithio ardaloedd yn y gorllewin, ac roedd cyfyngiadau i deithwyr ar Bont Hafren.
Dywedodd Trenau Arriva Cymru bod disgwyl i'r tywydd effeithio teithwyr, yn enwedig yn y gogledd a'r gorllewin.
Mae nifer o deithiau wedi eu gohirio ym Maes Awyr Caerdydd, a nifer o deithiau fferi rhwng Dulyn a Chaergybi wedi eu canslo.
Mae'r Swyddfa Dywydd wedi cyhoeddi rhybudd oren i bobl baratoi am dywydd gwyntog a garw, ac fe allai gwyntoedd o 60-70mya hyrddio ar adegau, gyda gwynt o 70-80mya ar y glannau ac ar fryniau yn y gogledd.
Yr ardaloedd sydd dan sylw'r rhybudd oren yw Conwy, Sir Ddinbych, Sir y Fflint, Gwynedd, Ynys MÃ´n, Powys, Wrecsam a Cheredigion, ac mae'r rhybudd rhwng 06:00 a 20:00.
Er bod disgwyl i'r gwynt cryfaf chwythu am gyfnod byr, mae'r Swyddfa Dywydd yn rhybuddio pobl i fod yn wyliadwrus, gan y gallai'r gwynt achosi difrod i adeiladau, effeithio ar gyflenwadau trydan a hefyd effeithio ar deithwyr.
Mae perygl hefyd o anafiadau gan wrthrychau sydd wedi eu taflu gan y gwynt. Mae disgwyl glaw trwm yn ystod dydd Iau, ac fe all ddisgyn fel eira ar dir uchel.
Dywedodd cwmni trenau Arriva y gallai gwynt cryf olygu y bydd rhai trenau'n gorfod teithio ar gyflymder arafach nag arfer. Fe allai trenau ar hyd y llwybrau canlynol gael eu heffeithio:
Mae rhybudd melyn am wyntoedd cryfion hefyd wedi ei gyhoeddi ar gyfer rhai o ardaloedd yn y de yn cynnwys Blaenau Gwent, Pen-y-bont ar Ogwr, Caerffili, Caerdydd, Sir Gaerfyrddin, Merthyr Tudful, Sir Fynwy, Castell-nedd Port Talbot, Casnewydd, Sir Benfro, Rhondda Cynon Taf, Abertawe, Torfaen a Bro Morgannwg.
