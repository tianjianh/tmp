[SN]URL[SN]
http://web.archive.org/web/20170621052603/http://www.bbc.co.uk/newyddion/40329079

[SN]TITLE[SN]
Ymosodiad terfysgol Llundain: Teulu a chymuned mewn sioc

[SN]FIRST-SENTENCE[SN]
Mae teulu dyn sydd wedi cael ei arestio ar ôl ymosodiad terfysgol ger mosg yn Llundain nos Sul yn dweud eu bod yn mewn sioc.

[SN]RESTBODY[SN]
Mae'r tad i bedwar, Darren Osborne, sy'n 47, yn hanu o Weston Super Mare ond yn byw yn ardal Pentwyn, Caerdydd.
Mae o yn y ddalfa ar amheuaeth o geisio llofruddio ac o droseddau'n ymwneud â therfysgaeth ar ôl i fan daro torf o Fwslimiaid yn Finsbury Park.
Bu farw un person yn y digwyddiad ac roedd angen triniaeth ysbyty ar naw arall.
Yn ôl Heddlu'r De a Heddlu'r Gogledd, fe fydd 'na fwy o batrolau i sicrhau diogelwch cymunedau Mwslimaidd.
Mewn datganiad, dywedodd mam, chwaer a nai Darren Osborne: "Rydym mewn sioc enfawr. Mae'n anghredadwy - mae'n anodd credu hyn."
"Mae ein calonnau a'n cydymdeimlad gyda'r rhai sydd wedi cael eu hanafu.
"Wnaeth o [Darren Osborne] erioed fynegi safbwyntiau hiliol."
Mae'r heddlu wedi arestio dyn sydd wedi ei amau o gyhoeddi negeseuon sarhaus yn dilyn yr ymosodiad ar fosg yn Finsbury Park.
Mae Richard Evans yn fab i un o gyfarwyddwyr Pontyclun Van Hire - perchnogion fan gafodd ei defnyddio yn yr ymosodiad.
Dywedodd Richard Evans ar wefan gymdeithasol ei bod hi'n "bechod nad ydyn nhw'n llogi stêm-roleri neu danciau i wneud joban deidi ohoni".
Mae ei dad, Len Evans wedi beirniadu sylwadau ei fab: "Dwi mo'yn condemnio'r sylwadau Twitter difeddwl yma yn y termau cryfa' posib.
"Dydyn nhw ddim yn adlewyrchu fy sylwadau i nac unrhyw un arall yn y teulu.
"Roedd yr ymosodiad yn Finsbury Park yn frawychus ac yn llwfr. Ynghyd â'r holl staff yn Pontyclun Van Hire, dwi'n gwneud popeth o fewn fy ngallu i helpu ymchwiliad Heddlu Llundain."
Mae'r cwmni yn y Rhondda yn cael ei redeg gan bum brawd. Dywedodd un arall o'r brodyr, Paul Evans, nad oes gan Richard Evans unrhyw ran yn y cwmni.
Mae cymdogion ym Mhentwyn yn dweud eu bod mewn "sioc" ar ôl i Darren Osborne gael ei arestio.
Dywedodd un dyn: "Mae hon yn ddinas gosmopolitaidd ac mae wedi bod erioed.
"Nid yw wedi digwydd ar stepen ein drws ni ond mae wedi gan fod y dyn o yma.
"Dydyn ni ddim eisiau cael ein cysylltu gyda'r peth."
Mae rhai o heddluoedd Cymru'n dweud y byddan nhw'n gwneud mwy dros yr wythnosau nesaf i sicrhau diogelwch y gymuned Fwslemaidd.
Dywedodd Heddlu'r De a Heddlu'r Gogledd y bydd swyddogion yn cynnal mwy o batrolau, tra fod Heddlu Gwent yn dweud y byddan nhw'n "gweithio gyda chymunedau i wneud yn siŵr eu bod yn teimlo'n ddiogel".
Yn ôl Alun Michael, Comisiynydd Heddlu a Throsedd Heddlu De Cymru, mae gweithio o fewn y cymunedau a chydweithio gyda'r cymunedau yn un o'r atebion wrth fynd i'r afael ag eithafiaeth.
Dywedodd Heddlu Llundain fod dyn wedi cael ei arestio ar amheuaeth o baratoi neu gynnal gweithred derfysgol gan gynnwys llofruddiaeth a cheisio llofruddio.
Roedd y fan gafodd ei defnyddio yn y digwyddiad yn eiddo i gwmni Pontyclun Van Hire o Rondda Cynon Taf.
