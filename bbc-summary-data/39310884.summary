[SN]URL[SN]
http://web.archive.org/web/20170319091939/http://www.bbc.co.uk/newyddion/39310884

[SN]TITLE[SN]
Arian i helpu diogelu dyfodol arcêd siopa hanesyddol

[SN]FIRST-SENTENCE[SN]
Mae cynlluniau i adfer canolfan siopa hynaf Casnewydd wedi symud gam ymlaen.

[SN]RESTBODY[SN]
Mae'r cyngor wedi derbyn £177,300 gan Gronfa Dreftadaeth y Loteri (CDL) i helpu i baratoi cynlluniau i ailwampio Arcêd y Farchnad, sy'n strwythur rhestredig Gradd II ger y Stryd Fawr.
Mae bron i hanner y siopau ar hyn o bryd yn wag, ac mae'r ganolfan wedi dioddef yn sgil pla ac ymddygiad gwrthgymdeithasol.
Dywedodd y cyngor y byddai'r arian yn helpu i "atal y dirywiad sy'n bygwth y ganolfan hanesyddol".
Bydd yr arian yn talu am y gwaith o ddatblygu'r prosiect, yn ogystal â rheolwr llawn amser i'w oruchwylio.
Dywedodd y cyngor fod gan yr arcêd, a agorwyd yn 1905, arwyddocâd hanesyddol a gafodd ei blethu gyda thwf Casnewydd fel tref yn dilyn y Chwyldro Diwydiannol.
Mae dyfarnu'r arian hefyd yn golygu, yn amodol ar ail gais llwyddiannus, cyllid o £1.1m pellach gan CDL, sydd wedi ei neilltuo ar gyfer y prosiect.
Yna byddai angen i'r cyngor, perchnogion siopau a'r sefydliad cadwraeth Cadw gytuno i ymrwymo i'r un lefel o gyllid.
