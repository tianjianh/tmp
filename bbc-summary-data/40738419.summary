[SN]URL[SN]
http://web.archive.org/web/20170727141113/http://www.bbc.com/newyddion/40738419

[SN]TITLE[SN]
Gwrthdrawiad Capel Curig: Bachgen 17 oed wedi marw

[SN]FIRST-SENTENCE[SN]
Mae bachgen 17 oed wedi marw a dynes ifanc wedi'i hanafu'n ddifrifol yn dilyn gwrthdrawiad rhwng car a bws mini ar ffordd yr A4086 ger Capel Curig.

[SN]RESTBODY[SN]
Cafodd y gwasanaethau brys eu galw i'r digwyddiad rhwng Gwesty Penygwryd a Chapel Curig am tua 07:00 fore Iau.
Bu farw'r bachgen ac mae dynes 18 oed hefyd wedi dioddef anafiadau difrifol yn y gwrthdrawiad.
Mae pedwar arall hefyd wedi'u cludo i Ysbyty Gwynedd ym Mangor gydag anafiadau llai difrifol.
Mae Heddlu Gogledd Cymru wedi apelio am dystion, ac yn awyddus i siarad ag unrhyw un welodd gar Renault Clio du yn teithio rhwng Beddgelert a Phenygwryd rhwng 06:30 a 07:00.
