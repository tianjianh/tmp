[SN]URL[SN]
http://web.archive.org/web/20170301050228/http://www.bbc.co.uk/newyddion/39113793

[SN]TITLE[SN]
'Gormod o bwysau' ar nyrsys ardal medd Coleg Brenhinol

[SN]FIRST-SENTENCE[SN]
Mae gormod o bwysau ar nyrsys ardal sy'n gofalu am gleifion yn eu cartref ac mae angen mwy o fuddsoddiad, yn ôl y Coleg Nyrsio Brenhinol.

[SN]RESTBODY[SN]
Nyrsys arbenigol sy'n gweithio'n y gymuned yw nyrsys ardal.
Mae ffigyrau diweddar yn dangos bod nifer y nyrsys ardal drwy Gymru wedi gostwng 42% dros y blynyddoedd diwethaf, ond ar yr un pryd mae eu llwyth gwaith wedi cynyddu'n aruthrol, meddai'r Coleg.
Dywedodd Llywodraeth Cymru bod nifer cyffredinol y nyrsys sy'n darparu gwasanaethau cymunedol wedi cynyddu.
Mewn cyfweliad gyda rhaglen wleidyddol newydd BBC Cymru ar S4C, O'r Senedd, dywedodd Yvonne Thomas o'r Coleg Nyrsio Brenhinol: "Mae'n rhaid i chi gofio yn y gymuned does dim limit ar y gwlâu sydd gyda ni felly does dim limit i'n caseload ni.
"Os y'ch chi'n sâl chi moyn y gwasanaeth gore a fi'n credu bod pob nyrs moyn rhoi gwasanaeth o'r safon ucha' ond mae e yn broblem."
"Does dim yr amser gyda ni i hala gyda'r cleifion i edrych ar ôl nhw'n iawn ambell waith.
"Mae isie buddsoddi mwy yn y gymuned a fwy o adnoddau."
Dywedodd llefarydd ar ran Llywodraeth Cymru: "Mae Byrddau Iechyd yn awyddus i ddatblygu cymysgedd sgiliau mwy effeithiol ar lefel leol, gan ddefnyddio nyrsys ardal hynod brofiadol i gyfarwyddo, arwain a chynghori timau nyrsio cymunedol.
"O ganlyniad, mae nifer cyffredinol y nyrsys sy'n darparu gwasanaethau cymunedol wedi cynyddu 17% dros y chwe blynedd diwethaf."
Wythnos diwethaf fe gyhoeddodd Llywodraeth Cymru y byddai'n gwario £95m ar hyfforddi mwy o weithwyr gofal gan gynnwys nyrsys ardal.
Bydd mwy ar y stori hon ar O'r Senedd ar S4C am 22.00nos Fawrth 28ain o Chwefror.
Tra'n gweithio ar y stori hon fe dreuliais i fore yng nghwmni Siân Lewis, sy'n gweithio fel nyrs ardal yn Aberteifi.
Dywedodd Siân bod ei llwyth gwaith "wedi dyblu" ers iddi ddechrau gweithio'n y gymuned 10 mlynedd yn ôl.
"Yn Aberteifi ni'n gweld lan i 50 o bobl y diwrnod," meddai Sian.
"I drial ffito 50 o bobl mewn ni'n eitha prysur a ni'n gorfod dreifo'n weddol gyflym o un man i'r llall."
Fe gawson ni groeso cynnes wrth gyrraedd tŷ Tom a Muriel James, dau o gleifion Siân a'i thîm.
"Maen nhw'n werth y byd," meddai Muriel, "sai'n gwbod be fydden ni'n neud hebddyn nhw."
Dywedodd Tom y byddai e mewn cartref gofal erbyn hyn, oni bai am Siân a'i chydweithwyr.
Mae ymweliadau Siân yn golygu bod cleifion fel Tom a Muriel yn gallu osgoi taith drafferthus i'r ysbyty neu'r feddygfa.
Mae hynny'n ei dro'n ysgafnhau'r straen ar rannau eraill o'r gwasanaeth iechyd.
Ond mae'n werth cofio y bydd ymdrechion gwleidyddol nawr i ddarparu mwy o ofal yn y cartre'n gweld cynnydd pellach yn llwyth gwaith nyrsys sy'n gweithio'n y gymuned a bydd angen sicrhau bod ganddyn nhw'r adnoddau i ymdopi.
Dywedodd Bwrdd Iechyd Hywel Dda - sy'n gwasanaethu'r ardal hon - bod nifer o wasanaethau "newydd a chyffrous" yn cefnogi'r nyrsys ardal a bod rhain i gyd yn gweithio mewn "modd integredig i ddarparu'r lefelau uchaf o ofal yn y gymuned".
"Mae'r bwrdd iechyd yn falch iawn o ansawdd a maint y gwaith nyrsio ardal sy'n cael ei gyflawni a dymunwn ailadrodd ein diolchgarwch twymgalon ar ran ein cleifion a'n partneriaid," meddai'r llefarydd.
